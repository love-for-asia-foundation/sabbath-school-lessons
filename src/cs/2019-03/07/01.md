---
title:  Ježíš a lidé v nouzi
date:  10/08/2019
---

### Texty na tento týden
L 1,46–55; 4,16–21; 7,18–23; Mt 12,15–21; 21,12–16; Mk 11,15–19; Iz 53,3–6

> <p>Základní verš</p>
> „Duch Hospodinův jest nade mnou; proto mne pomazal, abych přinesl chudým radostnou zvěst; poslal mne, abych vyhlásil zajatcům propuštění a slepým navrácení zraku, abych propustil zdeptané na svobodu, abych vyhlásil léto milosti Hospodinovy.“ (L 4,18.19)

Při čtení Písma můžeme sledovat různé důvody Ježíšova vtělení. Jedním z nich bylo ukázat nám, jaký je vlastně Bůh. Ježíš tento záměr uskutečnil různě – svým učením, obětí a způsobem života, do něhož patří i způsob, jakým jednal s obyčejnými lidmi. Mnohé z toho, co udělal nebo řekl, přineslo do života lidí okamžitou a opravdovou změnu.

Tento aspekt Mesiášovy služby předpověděli už starozákonní proroci, ale i jeho matka Marie nebo samotný Ježíš, když formuloval své poslání při prvním zaznamenaném kázání (L 4,16–30). Kromě toho autoři evangelií velmi často při popisu Ježíšova jednání používali jazyk starozákonních proroků, aby vysvětlili hlubší smysl Mesiášových skutků a slov. Tímto způsobem bylo možné vnímat Ježíšův život v kontextu prorocké tradice, kam můžeme zahrnout i jejich soucit s chudými a utlačovanými.

Náboženští vůdci však vnímali Ježíše jako hrozbu. Za vše hovoří jejich ohavný čin nespravedlnosti a krutosti, když dali Ježíše zatknout, křivě ho obvinili, nespravedlivě soudili a nakonec ho ukřižovali. Prostřednictvím Ježíše vlastně Bůh pocítil, jaká je pozemská nespravedlnost. Na Ježíšově smrti se naplno projevila hrůzostrašná podstata zla. Ale díky vzkříšení Ježíš ukázal vítězství života, dobra a spasení.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`