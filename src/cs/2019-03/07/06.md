---
title:  Kristův kříž
date:  15/08/2019
---

> <p></p>
> 3Byl v opovržení, kdekdo se ho zřekl, muž plný bolestí, zkoušený nemocemi, jako ten, před nímž si člověk zakryje tvář, tak opovržený, že jsme si ho nevážili. 4Byly to však naše nemoci, jež nesl, naše bolesti na sebe vzal, ale domnívali jsme se, že je raněn, ubit od Boha a pokořen. 5Jenže on byl proklán pro naši nevěrnost, zmučen pro naši nepravost. Trestání snášel pro náš pokoj, jeho jizvami jsme uzdraveni. 6Všichni jsme bloudili jako ovce, každý z nás se dal svou cestou, jej však Hospodin postihl pro nepravost nás všech. (Iz 53,3–6)

**Osobní studium**

Bůh je Bohem, který vidí a slyší volání chudých a potěšuje utlačované. Je udivující, že Bůh v Ježíši Kristu prožil to nejhorší z lidské krutosti, bezohlednosti a nespravedlnosti. Přes veškerou milost a dobrotu, kterou Ježíš během svého života a své služby prokazoval, jeho smrt přišla jako následek nenávisti, závisti a nespravedlnosti.

Od bolestných modliteb v Getsemane až po zatčení, soud, mučení, ponižování, ukřižování a smrt Ježíš zakoušel vyčerpávající utrpení bolesti, bezcitnosti, zla a tyranství. To vše ještě zhoršovala skutečnost, že Ježíš byl nevinný, čistý a dobrý. „Způsobem bytí byl roven Bohu, a přece na své rovnosti nelpěl, nýbrž sám sebe zmařil, vzal na sebe způsob služebníka, stal se jedním z lidí. A v podobě člověka se ponížil, v poslušnosti podstoupil i smrt, a to smrt na kříži.“ (Fp 2,6–8) Optikou příběhu spasení vnímáme nádheru a velikost Ježíšovy oběti. Nesmíme však zapomínat na krutost utrpení a nespravedlnosti, kterou Ježíš prožíval.

Uvažuj o úvodních verších. Co se z těchto textů dozvídáš o utrpení nevinného Krista? Pokus se vlastními slovy vyjádřit, co pro nás Ježíš podstoupil.

Prostřednictvím Ježíšova utrpení nám Bůh nad veškerou pochybnost ukázal, že ví a rozumí tomu, co znamená být obětí zla a nespravedlnosti. Poprava nevinného člověka je pobuřující – o to více, pokud jde o Božího Syna. Bůh se mezi námi osobně setkal s naší zkažeností a hříšností, a přesto nemůžeme pochybovat o jeho soucitu a věrnosti. „Nemáme přece velekněze, který není schopen mít soucit s našimi slabostmi; vždyť na sobě zakusil všechna pokušení jako my, ale nedopustil se hříchu.“ (Žd 4,15) Jde o nádherné zjevení charakteru našeho Boha!

**Aplikace**

`Proč by centrem našeho uvažování měla být Kristova oběť na kříži? Jaký vliv by to mělo mít na náš život? Proč a jak by to mělo ovlivňovat náš vztah a postoj k lidem, kterým pomáháme a zvěstujeme evangelium? Proč?`