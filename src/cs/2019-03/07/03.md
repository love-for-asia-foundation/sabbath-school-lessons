---
title:  Ježíšovo poslání
date:  12/08/2019
---

> <p></p>
> 21A v tu hodinu uzdravil Ježíš mnoho lidí z nemocí, utrpení a z moci zlých duchů a mnohým slepým daroval zrak. 22Odpověděl jim: „Jděte, zvěstujte Janovi, co jste viděli a slyšeli: Slepí vidí, chromí chodí, malomocní jsou očišťováni, hluší slyší, mrtví vstávají, chudým se zvěstuje evangelium.“ (L 7,21.22)

**Osobní studium**

Ať už šlo o plánované čtení tohoto textu, nebo se pro daný text ve svitku proroka Izajáše (Iz 61,1.2) rozhodl sám Ježíš, určitě nešlo o náhodu, že právě tyto verše zazněly během jeho prvního zaznamenaného veřejného kázání. Stejně tak není náhoda, že krátká zmínka o Ježíšově kázání u Lukáše 4,16–21 („Dnes se splnilo toto Písmo, které jste právě slyšeli.“ [L 4,21]) stojí na začátku Lukášova záznamu o Ježíšově veřejné službě.

Zdá se, jako by Ježíš pokračoval v Mariině chvalozpěvu o „království naruby“ a začal je ve své službě uskutečňovat. Ježíš – a Lukáš při převyprávění tohoto příběhu – používá Izajášovo proroctví pro vysvětlení poslání, jež začal plnit. Šlo zároveň o jiný způsob vyjádření toho, co Marie popsala o více než třicet let dříve. Právě chudým, zdeptaným a utlačovaným je dobrá zpráva určena především a oni jsou příjemci toho, co Ježíš přináší.

Ježíš použil text z Izajáše 61. kapitoly k vyjádření své mise. Jeho služba a poslání měly být současně duchovní i praktické. Zároveň ukázal, že duchovnost a praktické jednání nejsou od sebe vůbec tak vzdáleny, jak si někdy myslíme. Péče o tělesné a praktické potřeby lidí byla pro Ježíše a jeho učedníky nedílnou součástí péče o jejich duchovní potřeby.

`Porovnej texty L 4,16–21 a 7,18–23. Co Ježíš říkal? Jak bys ty reagoval na podobné otázky ohledně božství a mesiášství Ježíše Krista?`

Když Ježíš vyslal své učedníky, pověření, které jim dal, bylo v souladu s jeho posláním. Učedníci měli lidem hlásat: „Přiblížilo se království nebeské.“ (Mt 10,7) Ježíšovy další pokyny učedníkům zněly: „Nemocné uzdravujte, mrtvé probouzejte k životu, malomocné očišťujte, démony vymítejte; zadarmo jste dostali, zadarmo dejte.“ (Mt 10,8) Jejich služba v Ježíšově jménu měla odrážet a potvrzovat hodnoty a principy Ježíšovy služby a království, do kterého lidi zval. I učedníci se měli přidat k Ježíši v jeho poslání pozvedat ty poslední, nejmenší a ztracené.

**Aplikace**

`Jak se dá spojit praktická pomoc „nejmenším“ s hlásáním poselství tří andělů ztracenému světu? Proč by všechno naše jednání mělo být spojeno s kázáním „přítomné pravdy“?`