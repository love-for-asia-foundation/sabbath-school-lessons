---
title:  Vyčištění chrámu
date:  14/08/2019
---

> <p></p>
> 15Přišli do Jeruzaléma. Když vešel do chrámu, začal vyhánět prodavače a kupující v nádvoří, zpřevracel stoly směnárníků a stánky prodavačů holubů; 16nedovoloval ani to, aby někdo s čímkoliv procházel nádvořím. 17A učil je: „Což není psáno: ‚Můj dům bude zván domem modlitby pro všechny národy‘? Vy však jste z něho udělali doupě lupičů.“ 18Velekněží a zákoníci to uslyšeli a hledali, jak by ho zahubili; báli se ho totiž, protože všechen lid byl nadšen jeho učením. 19A když nastal večer, vyšel Ježíš s učedníky z města. (M 11,15–19)

**Osobní studium**

Při čtení evangelií nás často oslovuje Ježíšovo laskavé a vlídné jednání, jeho péče o nemocné a o děti, jeho příběhy o hledání ztracených a jeho vyprávění o nebeském království. To je možná důvod, proč nás mohou zaskočit příběhy, v nichž Ježíš jedná stroze, přísně a energicky – především ve vztahu k náboženským vůdcům a jejich počínání.

`Přečti si texty Mt 21,12–16; Mk 11,15–19, L 19,45–48 a J 2,13–17. Jak popisovanému příběhu rozumíš? Proč je podle tebe zaznamenán ve všech čtyřech evangeliích?`

Nemělo by nás překvapit, že se událost, kdy Kristus očistil chrám, nachází ve všech čtyřech evangeliích. Je to příběh naplněný silnými emocemi, mocnými činy a horlivostí. Ježíši evidentně velmi leželo na srdci, jakým způsobem je chrám využíván. Je jasné, že mu vadilo, jak se z místa bohoslužby stal trh s obětními zvířaty. Šlo o znesvěcení všeho, co měly tyto oběti vyjadřovat. Vždyť hlavním smyslem obětí bylo poukazovat na Beránkovu zástupnou smrt za hříchy světa!

Takové přímé a otevřené jednání je v dokonalém souladu s tradicí hebrejských pro­roků. V každém z evangelií buď autor nebo Ježíš cituje z Izajáše, Jeremjáše nebo Žalmů, aby lépe vysvětlil, o co vlastně v daném příběhu jde. Lidé v Ježíši viděli proroka (Mt 21,11) a přicházeli za ním, když uzdravoval a učil na chrámovém nádvoří po vyhnání obchodníků a směnárníků. Byli to lidé, kteří nacházeli uzdravení v Ježíšových dotecích a při poslechu jeho učení rostla v jejich srdcích naděje.

I náboženští vůdcové rozpoznali v Ježíši proroka a cítili se ohroženi. Měli strach, že oslabí jejich moc a společenský vliv. Proto se spikli, že Ježíše zabijí. Chovali se stejně jako jejich předchůdci, kteří se postavili proti prorokům během minulých staletí (L 19,47.48).

**Aplikace**

`Co můžeme jako členové církve udělat pro to, aby se naše místní sbory nikdy nestaly místem, které by potřebovalo stejně radikální zásah, jako chrám v Ježíšových dnech? Jak se můžeme vyhnout podobnému duchovnímu nebezpečí? V čem může toto nebezpečí spočívat?`