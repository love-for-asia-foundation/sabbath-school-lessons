---
title:  Mariin chvalozpěv
date:  11/08/2019
---

> <p></p>
> 50Milosrdenství jeho od pokolení do pokolení k těm, kdo se ho bojí. 51Prokázal sílu svým ramenem, rozptýlil ty, kdo v srdci smýšlejí pyšně; 52vladaře svrhl z trůnu a ponížené povýšil. (L 1,50–52)

**Osobní studium**

Představme si tu scénu: Marie jen před několika dny vyslechla slova anděla Gabriela. Anděl jí řekl, že se stane matkou Ježíše, který bude Synem Nejvyššího. Nikomu o tom zatím neřekla, ale zašla na návštěvu ke své starší příbuzné – Alžbětě, která také očekávala zázračné dítě. Alžběta duchovním zrakem rozpoznala Mariinu novinu dříve, než měla Marie příležitost cokoli říct. Spolu pak oslavovaly zaslíbení a Boží dobrotu.

`Přečti si text L 1,46–55. Všimni si postupu v jejích slovech: od toho, co bylo určeno jen jí („že se mnou učinil veliké věci ten, který je mocný. Svaté jest jeho jméno“ [L 1,49]), až po vyjádření, která byla mnohem obecnější. Neměly by se i naše modlitby a chvály týkat nejen nás samotných, ale i lidí kolem?`

V uvedených verších se nachází pozoruhodná píseň, která by se docela dobře hodila i do sbírky žalmů nebo mezi texty starozákonních proroků. Marie doslova překypovala údivem, vědomím prožívaného zázraku a vděčností Bohu. Uvědomovala si, že Bůh jedná v jejím životě, zároveň jí však bylo jasné, že tyto události mají mimořádný vliv i na celý národ a na všechny lidi.

Marie chápala, že Bůh je nejen mocný a hodný chvály, ale že je také milostivý a mimořádně ho zajímá osud prostých, utlačovaných a chudých. Už za chvíli poté, co se Marie dozvěděla úžasnou zprávu, zpívala: „...vladaře svrhl z trůnu a ponížené povýšil, hladové nasytil dobrými věcmi a bohaté poslal pryč s prázdnou“ (L 1,52.53).

Hned na začátku příběhu Ježíšova života na zemi je představen jako Pán (L 1,43), jenže jako Pán, který vládne jinému typu království, než by se na první pohled mohlo zdát. Jak o tom píší mnozí komentátoři, Boží království, které přišel založit Ježíš, mělo být královstvím, kde je vše „naruby“ nebo „vzhůru nohama“ – pokud bychom ho měli porovnat s pravidly, na kterých jsou postavena království tohoto světa. V popisech Ježíšova království jsou mocní a bohatí tohoto světa těmi nejmenšími a chudí a utlačovaní jsou osvobozeni, nasyceni a vyvýšeni.

**Aplikace**

`Pokud má být církev vyjádřením Božího království, jak se jí daří představovat „království naruby“, o kterém Marie mluví ve svém chvalozpěvu? Jak by bylo možné něco takového uvést do praxe, aby to nebylo nespravedlivé vůči bohatým a mocným, kteří jsou také příjemci Kristovy lásky?`