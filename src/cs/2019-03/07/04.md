---
title:  Ježíšovy zázraky
date:  13/08/2019
---

> <p></p>
> 18Hle, služebník můj, kterého jsem vyvolil, milovaný můj, kterého si oblíbila duše má. Vložím na něho svého Ducha. A vyhlásí soud národům. 19Nebude se přít ani rozkřikovat, na ulicích nikdo neuslyší jeho hlas. 20Nalomenou třtinu nedolomí a doutnající knot neuhasí, až dovede právo k vítězství. 21A v jeho jménu bude naděje národů. (Mt 12,18–21)

**Osobní studium**

V evangeliích najdeme mnoho Ježíšových zázraků; patří mezi ně zejména zázraky uzdravení. Jak prorokoval Izajáš, Mesiáš vracel zrak slepým a vysvobozoval zajaté (trpící různými chorobami), často po mnoha letech utrpení (Mk 5,24–34 a J 5,1–15). Dělal však víc než jen to. Díky Ježíši mohli učedníci oznámit Janu Křtiteli: „Slepí vidí, chromí chodí, malomocní jsou očišťováni, hluší slyší, mrtví vstávají, chudým se zvěstuje evangelium.“ (Mt 11,5)

Je zřejmé, že tyto zázraky přitahovaly pozornost zástupů a dokazovaly Ježíšovu moc mnohým pochybovačům a kritikům. Čteme však, že Ježíš dal někdy uzdravenému člověku příkaz, aby o zázraku nikomu neříkal. A přestože se zdá, že právě uzdravení lidé měli problém poslechnout příkaz a nechat si úžasný zázrak uzdravení sami pro sebe, Ježíš svým jednáním naznačuje, že jeho zázraky nemají být žádným divadlem ani atrakcí. Jejich význam byl mnohem hlubší. Hlavním Ježíšovým cílem bylo přinést lidem spasení.

Zázraky uzdravení byly nejen vyjádřením Ježíšovy moci, ale i jeho soucitu s trpícími. Před zázrakem nasycení pětitisícového zástupu se v Matoušově evangeliu dozvídáme, že Ježíš „...uviděl velký zástup a bylo mu jich líto. I uzdravoval jejich nemocné“ (Mt 14,14). Ježíš cítil bolest trpících a dělal vše pro to, aby pomohl lidem, s nimiž přišel do kontaktu, a pozvedl je.

`Uvažuj o textu Izajášova proroctví citovaného ve 12. kapitole Matoušova evangelia (Mt 12,15–21). Jak poznáme z tohoto textu, že Ježíšovo dílo bylo mnohem významnější než uzdravení několika desítek, či dokonce stovek lidí?`

„Každý zázrak, který Ježíš vykonal, potvrzoval jeho božství. Dělal přesně to, co bylo předpovězeno o Mesiáši. Farizeje však jeho skutky milosrdenství urážely. Židovští představitelé byli k utrpení druhých naprosto lhostejní. Jejich sobectví a útlak často působily lidem bolest, kterou Kristus utišoval. Jeho zázraky byly pro přední muže Izraele výčitkou.“ (DA 406; TV 258)

Ježíšovy zázraky uzdravení byly projevy soucitu, milosti a spravedlnosti. Žádný ze zázraků však Ježíš neudělal jen pro samotný zázrak. Vše, co Ježíš dělal, mělo lidi přivést k věčnému životu (J 17,3).

**Aplikace**

`Co očekáváš od Ježíše jako jeho následovník? Co je v tvých očích tím největším Ježíšovým zázrakem? Jak podstatné jsou pro tebe zázraky uzdravení v kontextu nejdůležitějšího zázraku, který změní náš věčný osud?`