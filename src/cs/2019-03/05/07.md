---
title:  Podněty k zamyšlení
date:  02/08/2019
---

Přečtěte si 23. kapitolu „Pád Izraele“ a 25. kapitolu „Izajáš“ v knize Od slávy k úpadku.

„Stále znovu se proroci stavěli proti útlaku, bezpráví, blahobytu a výstřednostem, bezuzdnému obžerství a opilství, jakož i proti nevázaným prostopášnostem. Ámos o nich prohlásil: ‚Oni však toho, kdo trestá v bráně, nenávidí, pravdomluvný se jim hnusí.‘ (Am 5,10)“ (PK 282; OSU 110)

Izajáše znepokojoval výhled na sociální poměry národa. „V touze po zisku lidé spojovali svá pole a domy (viz Iz 5,8). Nebylo možné se dovolat spravedlnosti a s chudými neměl nikdo slitování. ... Dokonce i soudci byli lhostejní k utrpení chudých, vdov a sirotků (viz Iz 10,1.2). Není divu, že když byl Izajáš povolán, aby v této době prorokoval, moc se mu do plnění svěřeného úkolu nechtělo. Věděl, že se setká se silným odporem.“ (PK 306.307; OSU 118)

„Tento jasný výrok bychom měli přijmout jako Boží vůli pro nás. Měli bychom využít každé příležitosti a s lidmi, kteří jsou ztrápení a utlačovaní, jednat milosrdně, citlivě a slušně jako správní křesťané.“ (PK 327; OSU 125)

**Otázky k rozhovoru**

`1. 	Často se omezujeme na to, že „prorokovat“ znamená zvěstovat budoucí věci. Jak vám pomáhá pochopit úlohu proroka soustředění starozákonních proroků na situaci ve společnosti?`

`2. 	Život a poselství proroků ukazuje, jak náročné a nebezpečné může být stát na straně pravdy. Proč podle vás proroci jednali s takovým nasazením a odvahou (i když zároveň i se strachem a obavami)?`

`3. 	Ve spisech proroků nacházíme dva obrazy Hospodina. Bůh je představen jako ten, který se zlobí a je připraven trestat, ale zároveň mu nesmírně záleží na jeho lidu a touží ho zachránit. Jak rozumíte těmto dvěma stránkám Božího charakteru?`

**Shrnutí**

Starozákonní proroci byli nadšenými a často také rozhněvanými a zklamanými obhájci Boží vůle. Uvědoměním si starostí a obav samotného Boha se jejich snažení zaměřovalo na spravedlnost pro chudé a utlačované. Volání proroků, vyzývající k návratu k Bohu, v sobě zahrnovalo i výzvu k ukončení nespravedlnosti. Právě to Hospodin zaslíbil ve své představě o lepší budoucnosti Božího lidu.

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.