---
title:  Volání po spravedlnosti
date:  28/07/2019
---

> <p></p>
> 10Samuel pověděl všechna Hospodinova slova lidu, těm, kteří od něho žádali krále. 11Pravil: „Toto bude právo krále, který nad vámi bude kralovat: Vezme vám syny a zařadí je ke svému vozatajstvu a jezdectvu... 13Také dcery vám vezme... 14Vezme vám nejlepší pole, vinice a olivové háje a dá je svým služebníkům. ... 16Vezme vám otroky a otrokyně a nejlepší jinochy i osly, aby pro něho pracovali. 17Bude vybírat desátky z vašich stád, a stanete se jeho otroky. 18A přijde den, kdy budete úpět kvůli svému králi, kterého jste si vyvolili, ale Hospodin vám onoho dne neodpoví.“ 19Lid však odmítl Samuela uposlechnout. Prohlásili: „Nikoli. Ať je nad námi král!" (1S 8,10.11.13.14.16–19)

**Osobní studium**

Navzdory jasnému a podrobnému plánu, který Bůh pro Izraelce připravil, národ jen málokdy žil v souladu s Boží vůlí. Již několik generací po usazení se v zaslíbené zemi žádali od soudce a proroka Samuela, aby jim ustanovil krále, který by vedl jejich národ, stejně „jako je tomu u všech národů“ (1S 8,5).

`Jak podle úvodních textů Samuel reagoval na žádost Izraelců, aby jim ustanovil krále? Před čím je varoval a na co je upozornil?`

Samuel rozpoznal, že takový krok by Izraelce přiblížil k ostatním národům i v jiných oblastech než jen ve způsobu politického uspořádání. Ačkoli se Samuel snažil radit Saulovi, prvnímu králi, netrvalo dlouho a Boží proroctví se začalo naplňovat. Dokonce ani v době největšího rozmachu izraelského království David a Šalomoun neunikli pokušení zneužít svou moc.

Během vlády izraelských a judských králů Bůh opakovaně posílal proroky, kteří králům i lidu připomínali Bohem danou odpovědnost za přehlížené členy společnosti.

V textech proroků můžeme najít opakované výzvy, abychom žili a jednali spravedlivě. Proroci se velmi jasně stavěli proti nesprávnému chování Izraele a jeho vůdců. Velmi často a naléhavě se vyjadřovali i proti jednání, které ubližovalo slabým, chudým a bezmocným.

Při uvažování nad horlivou snahou starozákonních proroků Abraham Joshua Heschel porovnává naši pasivitu a naši neodůvodněnou spokojenost s naléhavostí výzev proroků, kteří volali po spravedlnosti: „Skutečnosti, které kdysi tak děsily proroky, jsou i dnes součástí našeho světa. ... Jejich naléhavá nespokojenost s nespravedlností nám může připadat jako přehnaná nebo dokonce hysterická. A přestože jsme dnes neustále svědky nespravedlivých skutků, projevů pokrytectví, lži, násilí, krutosti, utrpení a bídy, málokdy nás to znepokojí, pobouří nebo dokonce vyburcuje ke konkrétnímu jednání. Pro proroky však měly i malé projevy nespravedlnosti kosmické rozměry.“ (The Prophets. New York: Jewis Publication Society of America, 1962, str. 3.4)

Proroci nám pomáhají nahlédnout do Božího uvažování a jeho pocitů. Když vystupují jako Boží zprostředkovatelé, pomáhají nám vidět nespravedlnost a utrpení na tomto světě pohledem Božích očí naplněných slzami. Jejich horlivost je i dnes pro nás výzvou něco dělat, spolupracovat s Bohem na zmírnění a nápravě útlaku a bolesti, které jsou kolem nás.

**Aplikace**

`Kdy a jak toužíš ve svém životě být jako ostatní? Jak může tato touha ublížit tobě a lidem okolo?`