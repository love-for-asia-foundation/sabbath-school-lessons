---
title:  Ezechiel
date:  31/07/2019
---

> <p></p>
> 10„Toto praví Panovník Hospodin: Hle, chystám se na ty pastýře, budu je volat k odpovědnosti za své ovce. Nedovolím jim už pást ovce, aby místo nich pásli sami sebe. Vysvobodím své ovce z jejich chřtánu, nebudou jim potravou.“ 11Toto praví Panovník Hospodin: „Hle, já sám vyhledám své ovce a budu o ně pečovat. 12Tak jako pastýř pečuje o své stádo, když je uprostřed svěřených ovcí, tak budu pečovat o své ovce a vysvobodím je ze všech míst, kam byly rozptýleny v den oblaku a mrákoty…“ (Ez 34,10–12)

**Osobní studium**

Kdybychom se zeptali křesťanů, v čem spočívají „hříchy Sodomy“, je pravděpodobné, že by začali hovořit o nemravnosti a hříších se se­xuál­ním podtextem. Vždyť nakonec Gn 19,1–13 popisuje zkaženou a pokřivenou společnost, která je více než zralá na zničení.

Je však zajímavé, že „hřích Sodomy“ je mnohem komplikovanější. Uvažuj o Ezechielo­vých slovech: „Hle, toto byla nepravost tvé sestry Sodomy; pýcha, sytost chleba a sebejistý klid, který měla i se svými dcerami. Ale ruku utištěného ubožáka neposilovala.“ (Ez 16,49) Je jasné, že Hospodin se rozhodl nepřehlédnout ani ostatní podoby nemravnosti, kterými byla Sodoma naplněna, Ezechiel se však zaměřuje na ekonomickou nespravedlnost a nedostatek péče o potřebné.

`Je možné, že v Božích očích byly tyto „ekonomické“ hříchy stejně nemorální a odsouzeníhodné jako hříchy v oblasti sexuality?`

Po proroctvích Ámose, Micheáše a Izajáše zaznívá poselství Ezechiela, jehož první proroctví jsou naplněna stejným varováním před přicházejícím zničením. Ale po pádu Jeruzaléma a odvedení zajatců do Babylona se Ezechielův pohled zaměřuje na Boží zaslíbení obnovy.

`Uvažuj o textech Ez 34,2–4 a 7–16. Porovnej Boží hodnocení zkažených vůdců Izraele s Hospodinovou péčí o jeho lid. V čem se liší zacházení vůdců s nejslabšími „ovcemi“ od toho, jak k lidem přistupuje Bůh?`

Přestože Boží lid klesl velmi hluboko – tak­že ho bylo možné připodobnit Sodomě – Hospodin se skláněl ke svému národu a snažil se ho odvrátit od jeho hanebností. Podle Božího plánu obnovy se jeho lid měl vrátit zpět do své země, Jeruzalém měl být obnoven a chrám znovu postaven. Opět se měly slavit Bohem stanovené svátky a celá země měla být znovu rozdělena mezi lid podle původního dědictví (Ez 47,14–48,29). Je zřejmé, že Božím záměrem bylo, aby se jeho lid vrátil ze zajetí – podobně jako když Hospodin vyvedl prostřednictvím Mojžíše Izrael z Egypta. Součástí tohoto plánu byla i péče o nejslabší členy společností a o ty, kteří byli považováni za cizince.

**Aplikace**

`Bůh je Bohem, který nabízí druhou příležitost. Druhou (třetí, čtvrtou...) šanci dává i těm, kteří udělali velmi špatné rozhodnutí. Co to znamená pro tebe osobně?`