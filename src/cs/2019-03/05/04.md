---
title:  Micheáš
date:  30/07/2019
---

> <p></p>
> Člověče, bylo ti oznámeno, co je dobré a co od tebe Hospodin žádá: jen to, abys zachovával právo, miloval milosrdenství a pokorně chodil se svým Bohem. (Mi 6,8)

**Osobní studium**

`Uvažuj o úvodním textu. Jakým způsobem můžeš právě teď naplňovat tato slova?`

Text Mi 6,8 patří mezi nejznámější verše Písma. A přestože text často citujeme, možná neznáme dobře kontext, v jakém je napsán.

`Uvažuj o verších Mi 2,8–11 a 3,8–12. Jaké chování lidí prorok v textech odsuzuje?`

Během vlády judského krále Achaze kleslo chování Boží lidu na samotné dno. Stále více se rozšiřovalo modlářství a další hříšné praktiky. A také podle konstatování jiných současných proroků pokračovalo vykořisťování a ožebračování chudých.

Podobně jako u dalších proroků té doby, i u Micheáše zaznívá poselství o zániku a odsouzení. V prvních třech kapitolách jeho proroctví nacházíme velmi silné vyjádření Božího hněvu a také smutku nad zlem, kterého se Boží lid dopouští.

Bůh se však svého lidu nevzdal. I pronikavý hlas a tvrdé poselství proroků ukazovaly, že Bůh se neustále o svůj lid zajímá. Varování proroků přicházela právě proto, že Bůh se o svůj lid staral a miloval ho. Toužil svému lidu odpustit a obnovit ho. Jeho hněv neměl trvat navěky (Mi 7,18–20).

Takový je i kontext známých slov o zachovávání práva, lásce k milosrdenství a pokorném chození s Bohem. Tyto výzvy znějí možná jednoduše, ale žít tímto způsobem může být náročné – zvlášť pokud jsou podobné hodnoty v rozporu s většinovým vnímáním společnosti.

Když jiní profitují z nespravedlnosti, vysmívají se milosrdenství a pyšně dávají na odiv své ego, pak spravedlivé jednání, projevování milosrdenství a pokorné chození s Bohem vyžaduje odvahu a vytrvalost. Avšak nejsme na to sami. Když jednáme podle Boží vůle, Bůh jde s námi.

**Aplikace**

`Jak spolu souvisí zachovávání práva, milování milosrdenství a pokorné chození s Bohem?`