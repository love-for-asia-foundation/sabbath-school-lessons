---
title:  Ámos
date:  29/07/2019
---

> <p></p>
> 14Ámos Amasjášovi odpověděl: „Nebyl jsem prorok ani prorocký žák, zabýval jsem se dobytkem a sykomorami. 15Hospodin mě vzal od ovcí, Hospodin mi rozkázal: ‚Jdi a prorokuj Izraeli, mému lidu!‘“ (Am 7,14.15)

**Osobní studium**

Ámos veřejně přiznával svou nedostatečnou kvalifikaci k tomu, aby se stal prorokem. Ale když představoval Izraelcům své poselství, jasně prokazoval schopnost přimět své posluchače, aby pozorně naslouchali.

Prorok začal zmínkou o okolních národech – Syřanech, Pelištejcích, Féničanech, Edómcích, Amónovcích a Moábcích – a podrob­ně popisuje jejich zločiny, ohavnosti a zvěrstva, vše, za co je Bůh trestá (Am 1,3–2,3). Je snadné si představit, jak Izraelci tleskali této obžalobě svých nepřátel. Vždyť mnohé zločiny těchto národů byly namířených právě proti nim samotným.

Potom však Ámos zacílí svá slova blíže – a vyhlašuje Boží soud nad Judou, jižním sousedem Izraele v nyní už oddělených královstvích. Ámos tlumočí Boží poselství a poukazuje na jejich odmítnutí Boha, neposlušnost jeho přikázání a odhaluje trest, který má na ně dopadnout (Am 2,4.5). I tentokrát si dokážeme představit, jak obyvatelé severního království tleskají Ámosovi, když své hrozby směřuje na znepřátelený lid.

Pak se však Ámos obrátil na své posluchače. Ve zbytku knihy se věnuje hříchům Izraele v Božích očích – modlářství, nespravedlnosti a opakovanému úpadku.

`Přečti si texty Am 3,9–11; 4,1.2; 5,10–15 a 8,4–6. Před jakými hříchy Ámos varuje?`

Ámos se rozhodně nevyjadřuje diplomaticky. Jeho varování před zkázou jsou naplněna naléhavými prosbami, aby se lidé vrátili zpět ke svému Bohu. Součástí jejich pokání měla být i obnova jejich smyslu pro spravedlnost a péče o chudé mezi nimi: „Ať se valí právo jako vody, spravedlnost jak proudící potok.“ (Am 5,24) Poslední verše Ámosova proroctví se soustřeďují na budoucí obnovu Božího lidu (Am 9,11–15): „V nejtemnější hodině jejich odpadnutí jim Bůh poslal láskyplný vzkaz o odpuštění a o naději.“ (PK 283; OSU 111)

**Aplikace**

`Za jakých okolností bychom měli být připraveni hlásat nepopulární, nepříjemné a možná i drsné poselství o nápravě nespravedlnosti? Podle čeho můžeme rozpoznat vhodnost (nebo nutnost) takového poselství?`