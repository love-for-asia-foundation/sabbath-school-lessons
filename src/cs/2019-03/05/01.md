---
title:  Volání proroků
date:  27/07/2019
---

### Texty na tento týden
1S 8,10–18; Am 5,10–15; Mi 6,8; Gn 19,1–13; Ez 16,49; Iz 1,15–23

> <p>Základní verš</p>
> „Člověče, bylo ti oznámeno, co je dobré a co od tebe Hospodin žádá: jen to, abys zachovával právo, miloval milosrdenství a pokorně chodil se svým Bohem.“ (Mi 6,8)

Starozákonní proroci patří mezi nejzajímavější postavy Písma. Hlas, který byl slyšet, odvážné poselství, vyjádření zármutku, bolesti a hněvu, jejich nadšení a příležitostně také „hraná podobenství“, kterými zvěstovali Boží poselství – to vše z nich dělalo nepřehlédnutelné osobnosti. Jejich poselství nebylo možné nebrat na vědomí, ačkoli ne vždy bylo pohodlné být v jejich blízkosti.

Poselství proroků určené Božímu lidu mělo navrátit národ zpět k Hospodinu. Izraelci a jejich vůdci se nechávali velmi snadno ovlivnit modlami a životním stylem okolních národů. Proroci měli nevděčnou úlohu vést lidi k pokání. Někdy stačilo připomenout Boží lásku a všechno, co pro ně Hospodin v minulosti udělal, jindy musela z jejich úst zaznívat varování a také hrozby toho, jaké následky jim přinese porušování smlouvy a zapomínání na Boha.

Proroci upozorňovali národ a jeho vůdce na hříchy, kterých se dopouštěli. Mezi největší zlo patřil útlak chudých, nuzných a bezmocných mezi nimi. Ano, uctívání model bylo nepřijatelné. Ano, následování falešných náboženských praktik bylo odsouzeníhodné. Ale minimálně stejně obludné a trestuhodné bylo i špatné chování k slabým a chudým.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`