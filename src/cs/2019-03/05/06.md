---
title:  Izajáš
date:  01/08/2019
---

> <p></p>
> 13Hospodin se postavil, povede spor, stojí, aby vedl při s národy. 14Hospodin zahajuje soud se staršími svého lidu a s velmoži jeho: „Spásali jste vinici, máte ve svých domech, oč jste obrali utištěného. 15Jak to, že deptáte můj lid a drtíte tvář utištěných?“ je výrok Panovníka, Hospodina zástupů. (Iz 3,13–15)

**Osobní studium**

`Přemýšlej o verších Iz 1,15–23; 3,13–15 a 5,7.8. Jak bys popsal a shrnul prorokovu reakci na situaci ve společnosti?`

Úvodní slova proroka Izajáše v prvních pěti kapitolách jsou ostrou kritikou poměrů v Božím lidu, varováním před blížícím se soudem jako odpovědí na jejich odmítání Boha a pokračující neposlušnost. Zároveň nabízejí naději podmíněnou návratem k Bohu a změnou života a situace ve společnosti. Zřejmě nejsilnější emocí, která zaznívá v jeho slovech, je pocit zármutku. V Izajášově chápání Boží vůle pro vyvolený národ zaznívá prorokův smutek nad nesčetným zástupem zapomenutých lidí, kterým bylo ublíženo, nad ztrátami, které prožil národ, a nad soudem, který na něj brzy dopadne.

Izajáš v podobném smyslu pokračuje v průběhu celé své prorocké služby. Naléhá na lidi, aby si vzpomněli, co pro ně Bůh vykonal. Zároveň svým posluchačům nabízí naději na to, co pro ně Bůh chce v budoucnosti udělat. Proto by měli usilovat hledat Hospodina hned, protože obnovený vztah s Bohem přinese také pokání nad jejich hříchy a změní i způsob, jak se chovají k druhým lidem.

V 58. a 59. kapitole se Izajáš opakovaně vrací ke svému znepokojení nad nedostatkem spravedlnosti. Popisuje společnost, v níž „právo je úplně potlačeno, spravedlnost stojí někde v dáli, pravda klopýtá po náměstí, a co je správné, nemůže vstoupit“ (Iz 59,14). Zároveň však potvrzuje, že Bůh o tomto stavu ví a svůj lid zachrání, když „Vykupitel přijde k Sijónu“ (Iz 59,20).

V celé knize proroka Izajáše se velká pozornost soustřeďuje na oznamování příchodu Mesiáše, který s konečnou platností obnoví Boží vládu na zemi, přinese spravedlnost, milosrdenství, uzdravení a obnovu.

**Aplikace**

`Přečti si texty Iz 9,6.7; 11,1–5; 42,1–7 a 53,4–6. Jak tato proroctví zapadají do tvého chápání života, služby a smrti Ježíše? Co tato proroctví naznačují o cíli Kristova příchodu na tento svět?`