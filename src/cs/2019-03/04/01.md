---
title:  Milost a spravedlnost v Žalmech a Příslovích
date:  20/07/2019
---

### Texty na tento týden
Ž 9,8–11.14–21; Ž 82; Ž 101; Ž 146; Př 10,4; Př 13,23.25; 30,7–9

> <p>Základní verš</p>
> „Dopomozte nuznému a sirotkovi k právu, poníženému a chudému zjednejte spravedlnost, pomozte vyváznout nuznému ubožáku, svévolným ho vytrhněte z rukou!“ (Ž 82,3.4)

Knihy Žalmy a Přísloví popisují nejen zkušenosti prožité v souvislosti s uctíváním Boha a různými náboženskými aktivitami, ale také s tím, jak člověk prožívá každodenní život. Zatímco kniha Přísloví nabízí širokou škálu moudrých poučení, která se týkají vztahů, rodiny, ale i podnikání a vedení lidí, Žalmy jsou sbírkou písní, které popisují různé citové a duchovní zkušenosti od nářků plných bolesti po radostné chvály – a také všechno mezi tím. Můžeme si tedy uvědomit, že naše víra ovlivňuje každou oblast našeho života, protože Bohu záleží na všem, co prožíváme.

Současně však platí, že uvažujeme-li upřímně o tomto hříchem poznamenaném světě, nemůžeme přehlédnout nespravedlnost, která je hlubokou zkušeností lidských bytostí. Nespravedlnost je v Písmu charakterizována jako něco, o čem Bůh nejen ví, ale snaží se ji i napravit nebo alespoň zmírnit. Právě Hospodin je nadějí zoufalých lidí, lidí v bezvýchodné situaci.

I když se v rozsahu této lekce můžeme jen zčásti dotknout toho, co knihy Žalmy a Přísloví o daném tématu říkají, možná vás naše studium inspiruje k tomu, abyste byli aktivnějšími (a iniciativnějšími) v uspokojování potřeb chudých, utlačovaných a slabých, kterých je kolem nás vždy dost a kterým jsme povinni pomáhat.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`