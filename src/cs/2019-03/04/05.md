---
title:  Chození s Bohem
date:  24/07/2019
---

> <p></p>
> 5Blaze tomu, kdo má ku pomoci Boha Jákobova, kdo s nadějí vzhlíží k Hospodinu, svému Bohu, 6jenž učinil nebesa i zemi s mořem a vším, co k nim patří, jenž navěky zachovává věrnost. 7Utištěným dopomáhá k právu, hladovým chléb dává. Hospodin osvobozuje vězně. 8Hospodin otvírá oči slepým, Hospodin sehnuté napřimuje, Hospodin miluje spravedlivé. 9Hospodin ochraňuje ty, kdo jsou bez domova, ujímá se sirotka i vdovy, svévolným však mate cestu. (Ž 146,5–9)

**Osobní studium**

Když procházíme knihu Žalmy, stále silněji v ní zaznívá provolávání Boží slávy. Posledních pět žalmů začíná přímou a jednoduchou výzvou k chválení Hospodina. První z těchto žalmů (Ž 146) se však zaměřuje i na Boží zájem o chudé a utlačované jako na primární důvod k oslavování Boha.

`Přečti si Žalm 146. Jaké poselství v něm zaznívá pro tebe? Na co je položen důraz ve verších 5–9?`

Jako je jisté, že Bůh je Stvořitel světa (Ž 146,6), mluví tento žalm také o skutečnosti, že Bůh na tomto světě neustále jedná – soudí, sytí, vysvobozuje, uzdravuje, pomáhá, ochraňuje a stará se. Tato jeho činnost je zaměřena na lidi, kteří jeho pomoc potřebují. Takový pohled na Boha je nesmírně inspirující – Bůh jedná v našich životech, v našem společenstvích a na celém světě.

`Někdy se můžeme domnívat, že lidem v nouzi máme pomáhat, neboť to Bůh přikázal. V Žalmu 146 se však dozvídáme, že je to něco, co Bůh již dělá – a my jsme tedy přizváni, abychom se k němu v této pomoci přidali. Když se snažíme bojovat proti chudobě, útlaku a nemocem, potom ve skutečnosti spolupracujeme s Bohem a pomáháme mu naplňovat jeho cíle. Jakou větší výsadu bychom mohli získat, než že spolupracujeme s Bohem v uskutečňování toho, o čem se tak inspirativně píše v Žalmu 146?`

Pokud se však připojíme k tomu, co dělá Bůh, můžeme z toho mít sami užitek. Křesťané často říkají, že „hledají Boha“ a touží mít s ním bližší vztah. Verše jako Ž 146,7–9 (a mnoho dalších v celém Písmu) naznačují, že jedním ze způsobů, jak „najít“ Boha, je připojit se k tomu, co on sám dělá. Pokud tedy Bůh pozvedá chudé, nemocné a utlačované, jak o tom hovoří Žalm 146, pak naše úsilí pomáhat lidem v nouzi je skutečnou spoluprací s Bohem. „Kristus přišel na tuto zemi žít a pracovat mezi chudými a trpícími. Jim věnoval nejvíce své pozornosti. A i dnes prostřednictvím svých dětí navštěvuje chudé, nuzné, zmírňuje soužení a ulevuje trpícím. Pokud by nebylo bídy a utrpení, pak bychom neměli jak porozumět milosrdenství a Boží lásce, nechápali bychom, jak je nebeský Otec shovívavý a soucitný. Evangelium nikdy lépe nevyjádří podstatu lásky, než když se dostane do té nejchudší a nejpotřebnější oblasti.“ (7T 226)

**Aplikace**

`Jaká je tvá zkušenost s myšlenkou, že jestliže pomáháme a sloužíme druhým, jsme Bohu blíž?`