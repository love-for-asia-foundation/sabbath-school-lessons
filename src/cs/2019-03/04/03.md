---
title:  „Bože, povstaň, rozsuď zemi...!“
date:  22/07/2019
---

> <p></p>
> 1Pro Asafa. V shromáždění bohů postavil se Bůh, vykoná soud mezi bohy: 2„Dlouho ještě chcete soudit proti právu, stranit svévolníkům? 3Dopomozte nuznému a sirotkovi k právu, poníženému a chudému zjednejte spravedlnost, 4pomozte vyváznout nuznému ubožáku, svévolným ho vytrhněte z rukou!“ (Ž 82,1–4)

**Osobní studium**

`Přečti si celý Žalm 82. Jak bys shrnul hlavní myšlenku tohoto žalmu? Jak bys ji aplikoval do dnešní doby?`

Přestože Bůh určil Izraelcům pravidla a uspořádání (fungování) společnosti, v různých obdobích dějin národ selhával a odkláněl se od Božích plánů. Často se stávalo, že Izraelci se svým nespravedlivým chováním a utlačováním druhých nijak nelišili od okolních národů. Představitelům národa – králům, soudcům a kněžím – šlo mnohdy jen o vlastní prospěch a jejich přízeň se dala získat úplatky. Bez možnosti domoci se spravedlnosti u soudu byli obyčejní lidé (zejména ti chudí) nezřídka předmětem zneužívání a vykořisťování.

Žalm 82 je odpovědí na takovou situaci. Popisuje Boha jako Nejvyššího soudce a zobrazuje scénu, při které soudí vůdce národa a také soudce. Tento žalm zdůrazňuje, aby lidé pověření ve společnosti takovou odpovědností „v jeho jménu soudili“ (PK 198; OSU 75). Soudci tedy měli vykonávat svou činnost jako představitelé Boha a zároveň jako jeho podřízení. Podle žalmistova vnímání je Boží spravedlnost vzorem, podle kterého má fungovat i pozemská spravedlnost. Nebeská spravedlnost je zároveň měřítkem, kterým bude posuzována pozemská spravedlnost – a také ti, co ji představují a prosazují.

Žalm 82 končí jasným voláním, aby Bůh jednal (Ž 82,8), aby zasáhl a aby ukončil nespravedlnost, která se tak bezohledně rozmohla v celém národě. Podobně jako mnoho jiných žalmů, i tento propůjčuje hlas němým a utlačovaným, které umlčel nespravedlivý systém, v němž museli žít a pracovat.

V tomto žalmu zaznívá volání k Bohu jako k Nejvyššímu soudci a svrchovanému Vládci vesmíru, celé země a všech národů. Neexistuje vyšší instance ani autorita, k níž by se dalo odvolat. Je jisté, že pokud pozemské soudy zůstanou hluché a nezastanou se chudých a utlačovaných – což se dělo a děje až příliš často –, pak je tu ještě jedna zaručená, nezpochybnitelná možnost, kde se dá dovolat spravedlnosti.

Do našeho života mohou přijít situace, kdy se staneme obětí nespravedlnosti. Jindy však můžeme být my sami příčinou takové nespravedlnosti vůči druhým nebo z ní dokonce profitovat. Podobné texty jako v Žalmu 82 nám mohou přinést moudrost a hlubší pohled na danou problematiku, ať už jsme utlačovaní nebo utlačovatelé. Boha znepokojují i nespravedliví soudci. Také na ně se však dívá jako na své děti a chce, aby se rozhodli pro lepší způsob života (Ž 82,6). Bohu záleží i na těch, kteří (z různých příčin) stojí na straně nespravedlnosti. Pokud dovolí, aby je Bůh změnil, existuje i pro ně naděje.

**Aplikace**

`Co bys mohl udělat pro to, aby ve tvém okolí vítězilo dobro, spravedlnost a pravda? Jak bys mohl pomoci někomu ze svého okolí, kdo zrovna prožívá bolest a trápení vlivem nespravedlnosti, která ho potkala?`