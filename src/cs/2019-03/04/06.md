---
title:  Přísloví – projevy milosrdenství
date:  25/07/2019
---

> <p></p>
> 22Neodírej nuzného, vždyť nic nemá, po utištěném nešlapej v bráně. 23Neboť jejich spor povede Hospodin, uchvátí život jejich uchvatitelům. (Př 22,22.23)

**Osobní studium**

Kniha Přísloví je sbírkou moudrosti a výroků, které se dotýkají různých oblastí a témat lidské zkušenosti. Mimo jiné zde nacházíme úvahy a poznámky týkající se chudoby a bohatství, spokojenosti a nespokojenosti, a také spravedlnosti a nespravedlnosti. V životě se často setkáváme se situacemi, které jsou nejednoznačné a komplikované. Přísloví nás upozorňují na různé okolnosti a rozhodnutí, které ovlivňují náš život. I když se snažíme zůstat Bohu věrní, často jsme postaveni před složitou volbu.

`Přečti si a uvažuj o těchto verších: Př 10,4; 13,23.25; 14,31; 15,15.16; 19,15.17 a 30,7–9. Co tyto verše říkají o bohatství, chudobě a pomoci lidem v nouzi?`

Přísloví zdůrazňují, že Bohu leží na srdci chudí a zranitelní – záleží mu na nich. Lidé se mohou v bídě a problémech ocitnout z různých důvodů – složité okolnosti, špatné rozhodnutí, zneužívání a vykořisťování. Ať už je příčinou jejich obtíží cokoliv, Hospodin je stále představen jako Stvořitel (Př 22,2) a Ochránce (Př 22,22.23). Lidé v nesnázích nesmějí být nikdy utlačováni nebo zneužíváni – ať už se dopustili jakékoliv chyby.

Přestože přísloví nabízejí lepší život prostřednictvím moudrých rozhodnutí a poslušnosti vůči Bohu, výsledkem Božího požehnání nemusí být jen bohatství. Věrnost Bohu je vždy vnímána jako něco důležitějšího a prospěšnějšího než materiální profit: „Lepší je málo se spravedlností než hojné výnosy s bezprávím.“ (Př 16,8; ČSP)

Dalším důležitým tématem knihy Přísloví je slušnost a čestné jednání v obchodě, podnikání, vládnutí a prosazování spravedlnosti (Př 14,5.25; 16,11–13; 17,15; 20,23; 21,28; 28,14–16). Kniha Přísloví se nezaměřuje pouze na život jednotlivce, ale nabízí i hlubší pochopení toho, jak by měla fungovat společnost jako celek, aby přinášela užitek všem – a nejvíce těm, kteří potřebují ochranu. Mimo jiné zde můžeme najít připomínku, že ti, co spravují a vedou společnost, by tak měli činit s Boží pomocí (Př 8,15.16) a měli by přinášet Boží milost a jeho milosrdenství lidem, kteří jsou v nouzi.

**Aplikace**

`Je poměrně snadné soucítit s lidmi, kteří se nacházejí ve špatné nebo složité situaci. Jak můžeme v takové situaci proměnit naše pocity v činy?`