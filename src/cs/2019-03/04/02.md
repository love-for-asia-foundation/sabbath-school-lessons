---
title:  Žalmy – písně naděje pro utlačované
date:  21/07/2019
---

> <p></p>
> 10Hospodin je zdeptanému nedobytným hradem, v dobách soužení je hradem nedobytným. 11V tebe nechť doufají, kdo znají tvé jméno. Vždyť ty, kdo se dotazují po tvé vůli, neopouštíš, Hospodine. (Ž 9,10.11)

**Osobní studium**

Už jsme zmínili, že Bůh slyší a vidí ty, kteří prožívají bolest a trápení. V žalmech často slyšíme volání lidí, kteří sice vložili svou důvěru v Boha, ale ve skutečnosti kolem sebe nevidí, že by se děla spravedlnost. Ujištění o Boží dobrotě, spravedlnosti a moci se může ztrácet ve zkušenosti lidí (autorů žalmů), kteří jsou zdrceni nespravedlností a útlakem.

I v těžkých chvílích zůstávají žalmy písněmi. Žalmisté i přes bolest a tragédii zpívají. Jejich život a jejich víra stále trvají, stejně jako jejich naděje. Touží, ba přímo bytostně potřebují, aby Bůh začal jednat dříve, než bude pozdě, než zlo zvítězí, než je jejich utlačovatelé zničí zlobou, kterou je drtí. Takovým způsobem se žalmista snaží překlenout propast mezi jejich vlastní vírou a zkouškami a tragédiemi, které vstoupily do jejich života.

`Uvažuj o textu Ž 9,8–21. Pokus se představit si okolnosti, ve kterých se ocitl David (autor tohoto žalmu). Jak je v tomto textu vyjádřeno napětí mezi jeho vírou v Boží dobrotu a zkušeností, kterou právě prožívá? Jak se ty uprostřed náročných situací vyrovnáváš s vlastními pochybnostmi o Bohu a o své víře?`

V žalmech je reakcí na popsané napětí naděje a víra v zaslíbení o Boží dobrotě a jeho spravedlivém soudu. Zlo a nespravedlnost možná nyní vypadají jako vítězové, ale Bůh bude soudit hříšníky a nespravedlivé a potrestá je. Ti, kteří prožili ústrky a stali se oběťmi hříšného chování druhých lidí, budou nakonec obnoveni a uzdraveni.

C. S. Lewis ve své knize Úvahy nad žalmy popisuje své překvapení z toho, že autoři žalmů se opakovaně domáhají Božího soudu a toužebně ho očekávají. Jelikož dnes mnoho čtenářů Bible považuje soud za strašáka nebo hrozbu, Lewis uvažuje o původním hebrejském vnímání soudu a píše: „Stovkám a tisícům lidí, kteří přišli o všechno a kteří mají právo zcela na své straně, se konečně dostane slyšení. Je samozřejmé, že se soudu neobávají. Vědí, že jejich záležitost je nevyvratitelná – jde jen o to, aby mohli být slyšeni. A k tomu dojde tehdy, až Bůh přistoupí k soudu.“ (C. S. Lewis, Úvahy nad žalmy. Návrat domů, Praha 1999, str. 13)

V žalmech můžeme najít naději pro utlačované, pro ty, kteří prožívají utrpení a zklamání právě dnes.

**Aplikace**

`Jaké je tvé osobní vnímání Božího soudu? Očekáváš ho s nadějí a důvěrou, nebo prožíváš v souvislosti se soudem obavy a nejistotu? Zdůvodni své odpovědi.`