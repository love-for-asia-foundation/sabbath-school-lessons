---
title:  Královské sliby
date:  23/07/2019
---

> <p></p>
> 5Kdo pomlouvá bližního, toho umlčím. Kdo má pyšné oči a naduté srdce, toho nestrpím. 6Vyhlédnu si v zemi věrné lidi, aby se mnou přebývali. Kdo jde bezúhonnou cestou, ten bude v mých službách. 7Nesmí přebývat v mém domě, kdo záludně jedná. Kdo proradně mluví, na oči mi nesmí. (Ž 101,5–7)

**Osobní studium**

`Přečti si Žalm 101. Jaké důležité rady z něj můžeš uplatnit ve svém vlastním jednání a postojích – ať už je tvá odpovědnost ve společnosti jakákoliv?`

Žalm 101 je napsán z pozice krále, tedy z pohledu člověka odpovědného za celý národ. Má se za to, že autorem je samotný David a že vznikl v prvních letech jeho kralování nad Izraelem. Součástí textu jsou patrně i sliby, které dal jako král na začátku své vlády. Během období, kdy bojoval za Saula a později se před ním ukrýval jako uprchlík, David na vlastní kůži okusil, jaké škody může způsobit národu i vlastní rodině král, který se dostane na scestí. David se rozhodl, že on sám bude zcela jiným typem vládce.

Asi jen málo z nás se v životě stane politickým lídrem, ale každý máme v životě postavení, ve kterém můžeme ovlivňovat a povzbuzovat druhé lidí – v práci, ve škole, v rodině, v sousedství nebo například v sborovém společenství. Ellen G. Whiteová v souvislosti s naším vlivem napsala: „Davidovy sliby zaznamenané v Žalmu 101 by měly být sliby každého, na kom spočívá odpovědnost za vliv v domově.“ (CT 119)

Vždy, když máme možnost, měli bychom být připraveni obhajovat a prosazovat tyto principy u lidí, kteří jsou ve vedoucím postavení. A každý z nás by měl ve své sféře vlivu aplikovat principy, o kterých mluví David ve svém žalmu. Je to cesta, jak být požehnáním pro druhé.

Na začátku žalmu David vzdává čest Bohu za jeho milost a spravedlnost (Ž 101,1), které jsou základem všeho, o co chtěl David usilovat jako král. Toužil se naučit, jak ve svém životě a vládě praktikovat a prosazovat milosrdenství a právo. Aby se mu to podařilo, musel odolávat pokušení jednat nepoctivě, bezcharakterně a sobecky. To vše jsou nástrahy, které číhají na každého člověka ve vedoucí funkci, respektive na toho, komu je svěřena odpovědnost rozhodovat o druhých.

David si uvědomoval potřebu mít rádce, kteří by mu pomáhali jednat správně a dělat dobrá rozhodnutí. Proto slibuje, že bude hledat věrné lidi a ustanovovat důvěryhodné úředníky. Milost a spravedlnost měla charakterizovat nejen jeho vlastní jednání, ale i činy jeho spolupracovníků.

**Aplikace**

`Jakým způsobem si můžeme do své blízkosti vybrat lidi, kteří nám pomohou žít (a možná i vést druhé lidi) spravedlivě a milosrdně?`