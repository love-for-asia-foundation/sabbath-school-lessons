---
title:  Podněty k zamyšlení
date:  26/07/2019
---

Přečtěte si 73. kapitolu „Davidovo stáří“ z knihy Na úsvitu dějin. Pokud máte možnost, přečtěte si také kapitolu „Soud v žalmech“ v knize C. S. Lewise Úvahy nad žalmy (Návrat domů, Praha 1999, 2015).

„Davidovy žalmy přecházejí z hlubin viny a sebeodsouzení k nejdůvěrnějšímu společenství s Bohem. Jeho životní příběh ukazuje, že hřích přináší jen hanbu a nesnáze, ale také zvěstuje, že Boží láska a milosrdenství dosáhnou i do těch nejhlubších hlubin. Víra pozvedne člověka, který činí pokání, aby prožíval přijetí za Božího syna nebo dceru!“ (PP 754; NUD 371)

O moudrosti v knize Přísloví: „Tyto principy podmiňují dobré fungování společnosti, světských i náboženských organizací. Právě tato moudrá pravidla chrání náš majetek i život. Za všechno, co umožňuje vzájemnou důvěru a spolupráci, vděčí svět Božímu zákonu, který je uveden v Božím slově a který je – i když značně zastřeně a téměř neznatelně – zapsán v srdcích lidí.“ (Ed 137; VYCH 82)

**Otázky k rozhovoru**

`1. 	Jakým způsobem a v jakých oblastech vnímáte sami sebe jako ty, kteří mají vliv na druhé? Jak můžete být v této oblasti svého života nositeli spravedlnosti a milosrdenství?`

`2. 	Uvažujte o společenské struktuře naší společnosti. Jak můžete v rámci stávajícího systému pracovat ve prospěch zlepšení osudu lidí v nouzi?`

`3. 	Proč jsou principy spravedlnosti a poctivosti tak důležité pro budování silné společnosti?`

`4. 	Kniha Přísloví se zaměřuje na moudrost, která nám umožní žít lepším životem. Co vám toto poznání říká o tom, jaký je Bůh?`

**Shrnutí**

Žalmy a Přísloví jsou dvě biblické knihy, které se mimo jiné zaměřují na to, jak žít věrně a čestně uprostřed životních zkoušek a těžkostí. Obě knihy nabízejí hlubší pohled na Boží plány pro lidskou společnost a mimořádný zájem, který Bůh projevuje o chudé a utlačované. Nářek v Žalmech i moudrost v Příslovích naznačuje, že Bůh ví o situaci člověka a zasahuje, aby chránil ty, kteří jsou tak často přehlíženi a zneužíváni. A pokud se do něčeho takového pouští sám Bůh, pak bychom ani my neměli zůstat stranou a měli bychom v tom rozpoznat i své poslání.

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.