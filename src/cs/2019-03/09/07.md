---
title:  Podněty k zamyšlení
date:  30/08/2019
---

Přečti si 32. kapitolu „Štědrá církev“ v knize Poslové naděje a lásky.

„Spasitel obětoval svůj vzácný život proto, aby založil církev, která bude schopna potěšovat lidi v zármutku a pomáhat jim v pokušení. Společenství věřících může být chudé, bez vzdělání a neznámé, a přesto může v rodinách, sousedství, v církvi i v ‚dalekých krajích‘ vykonat v Kristově moci dílo, jehož význam bude sahat až do věčnosti.“ (DA 640; TV 410)

„Nesobecká štědrost naplňovala ranou církev velikou radostí; věřící totiž věděli, že svým úsilím přispívají ke zvěstování evangelia lidem, kteří dosud žijí ve tmě. Jejich obětavost svědčila o tom, že Boží milost nepřijali nadarmo. Takovou štědrost mohli projevovat jedině díky posvěcení Duchem svatým. Pro věřící i nevěřící to byl zázrak Boží milosti.“ (AA 344; PNL 197.198)

**Otázky k rozhovoru**

`1. 	Jak a v čem by se vaše sborové společenství mohlo stát podobnějším společenství, které je popsáno v prvních kapitolách knihy Skutky apoštolů? Jaké kroky byste mohli udělat vy, případně vedení sboru, abyste povzbudili ostatní k takovým krokům?`

`2. 	Celosvětová církev adventistů sedmého dne používá principy, o kterých jsme mluvili tento týden, jako vodítko pro rozdělování darů a desátků mezi různé části světa. Jaký užitek přináší tento systém přerozdělení zdrojů?`

`3. 	Jak vnímáte praktické pokyny k životu naplněnému láskou, o nichž se hovoří v Římanům 12? Fungují v „reálném světě“, nebo jsou spíše jen jakýmsi zidealizovaným obrazem vhodným pouze pro „svaté“?`

`4. 	V textu Jk 5,1–5 je použit silný jazyk, který jako by odrážel kritický jazyk poselství starozákonních proroků. Proč je tak silné vyjádření vhodné a potřebné?`

**Shrnutí**

Vedeni Ježíšovým pověřením a mocí Ducha svatého usilovali apoštolové a první učedníci o rozšíření poselství evangelia do celého světa. Vycházeli přitom z Ježíšova učení a z textů starozákonních autorů. Raná církev byla novým typem společenství, ve kterém se jednotlivci podíleli na pomoci těm, kteří se ocitli v nouzi – v rámci jejich společenství, ale i za jeho hranicemi. Svým příkladem a učením zaznamenaným ve svých listech se apoštolové snažili věřící motivovat, aby byl jejich život naplněn věrností a službou lidem v nouzi.

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.