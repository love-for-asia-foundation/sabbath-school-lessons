---
title:  Jakub „Spravedlivý“
date:  29/08/2019
---

> <p></p>
> 5Poslyšte, moji milovaní bratří: Cožpak Bůh nevyvolil chudáky tohoto světa, aby byli bohatí ve víře a stali se dědici království, jež zaslíbil těm, kdo ho milují? 6Vy jste však ponížili chudého. Cožpak vás bohatí neutiskují? Nevláčejí vás před soudy? 7Nemluví právě oni s pohrdáním o slavném jménu, které bylo nad vámi vysloveno? 8Jestliže tedy zachováváte královský zákon, jak je napsán v Písmu: „Milovati budeš bližního svého jako sám sebe,“ dobře činíte. 9Jestliže však někomu straníte, dopouštíte se hříchu a zákon vás usvědčuje z přestoupení. ... 15Kdyby některý bratr nebo sestra byli bez šatů a neměli jídlo ani na den, 16a někdo z vás by jim řekl: „Buďte s Bohem – ať vám není zima a nemáte hlad,“ ale nedali byste jim, co potřebují pro své tělo, co by to bylo platné? (Jk 2,5–9.15.16)

**Osobní studium**

Podle křesťanské tradice se Jakub, Ježíšův nevlastní bratr, stal vůdčí osobností sboru v Jeruzalémě; a šlo o téhož Jakuba, který vedl koncil v Jeruzalémě (Sk 15, Ga 1 a 2). Pokud je to tak, pak je pravděpodobné, že právě on je i autorem novozákonního listu nazvaného v řečtině jednoduše „List Jakubův“.

Jakub bylo v té době běžné jméno, ale pokud šlo o stejnou osobu, pak mohlo jít i o vedoucí osobnost církve známou (podle autorů z prvního století) jako Jakub „Spravedlivý“ (také ve významu „Obdivuhodný“). Toto pojmenování odkazuje na moudrého představitele církve, který uměl zaujmout správný postoj k různým skupinám lidí, takže projevoval svůj zájem a svou péči i o ty, na které jiní zapomínali nebo je utlačovali. Epištola, která nese jeho jméno, je někdy označována také jako „novozákonní kniha přísloví“, protože se zaměřuje na praktickou zbožnost a vyzdvihuje důležitost moudrého života Božích následovníků.

Jakub jako autor s velkým zaujetím připomíná křesťanům: „Podle slova však také jednejte, nebuďte jen posluchači – to byste klamali sami sebe!“ (Jk 1,22) Důraz klade na péči o utlačované a lidi v nouzi a na odmítání zkaženosti okolního světa (Jk 1,27).

`Uvažuj o verších Jakub 2,1–9 a 5,1–5. Jaký postoj má Jakub k bohatým? V čem se podle tebe liší jeho postoj od většinového názoru? Jaké konkrétní pokyny dává v souvislosti s postojem k bohatým věřícím uvnitř křesťanského společenství?`

Jakub ukazuje, že pokud někomu přejeme dobré, a dokonce mu přejeme Boží požehnání, nijak mu to nepomůže, pokud trpí zimou nebo hladem. Poskytnutí jídla a oblečení je mnohem užitečnější a je skutečným projevem opravdového zájmu o lidi mnohem víc než jakákoliv vznešená slova nebo gesta (Jk 2,14–16). Jakub tento obraz používá jako ilustraci vztahu mezi vírou a skutky v kontextu našeho vztahu k Bohu. Kromě toho opakuje (Jk 2,8) Ježíšova slova o lásce k bližnímu a k sobě samému. Ukazuje, že tímto přikázáním bychom se měli řídit v každodenním životě. Právě takto máme sloužit Bohu a lidem kolem nás. Nezískáme si tím sice spasení, ale projevíme tak svou opravdovou víru.

**Aplikace**

`Jakým postojům a názorům rozšířeným v naší společnosti potřebuješ dnes jako Ježíšův následovník odolat, aby byl tvůj život naplněný láskou?`