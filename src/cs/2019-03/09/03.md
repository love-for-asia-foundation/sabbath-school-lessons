---
title:  Služba a svědectví Tabity
date:  26/08/2019
---

> <p></p>
> V Joppe žila učednice jménem Tabita, řecky Dorkas. Konala mnoho dobrých skutků a štědře rozdávala almužny. (Sk 9,36)

**Osobní studium**

Když se podle Ježíšovy předpovědi začala církev rozrůstat „v Jeruzalémě a v celém Judsku, Samařsku a až na sám země“ (Sk 1,8), noví věřící navázali na učení a službu Ježíše. Mezi nimi vynikala Tabita, řecky Dorkas, z města Joppe. Je zřejmé, že brala velmi vážně Ježíšovy pokyny, které se týkaly péče o lidi v nouzi. V jejím konkrétním případě je třeba vyzdvihnout pomoc při „oblékání nahých“, kterou dělala jako pro samotného Krista (Sk 9,39 a Mt 25,38.40).

`Uvažuj o charakteristice Tabity a její služby, jak je zaznamenána ve verších Sk 9,36.39. Jak by se podobným způsobem dal popsat tvůj život a tvá služba? Jak bys chtěl, aby tě někdo charakterizoval?`

Zdá se, že služba, věrnost a zaměření na pomoc druhým byla u Tabity tak významná, že se o této učednici (Sk 9,36) mluvilo nejen v místě, kde bydlela.

Když byl Petr na návštěvě v nedalekém městě Lydda, lidé z Joppe ho prosili, aby je v jejich městě navštívil, protože Tabita zemřela (Sk 9,37–41). Po svém příchodu do Joppe měl Petr možnost setkat se s mnoha lidmi, kterým Tabita svou službou pomohla. Ukazovali mu oděvy, které pro ně zhotovila, a určitě mu vyprávěli nejeden příběh o její pomoci.

Petrova modlitba za Tabitu a její následné vzkříšení Bohem není samozřejmě žádnou zárukou, že ti, co slouží jiným, budou vždy prožívat něco mimořádného. Vždyť i Tabita nakonec onemocněla a zemřela, podobně jako Štěpána, jednoho z prvních diakonů ustanovených pro službu vdovám, postihla mučednická smrt (Sk 7,54–60). Ani život naplněný službou neběží klidně a bez problémů. Často se dokonce může změnit ve velmi nebezpečnou cestu.

V tomto příběhu se však Bůh rozhodl prostřednictvím své lásky a moci přiznat k životu a službě Tabity, a tím ovlivnil lidi, kteří ji znali: „Zpráva o tom se rozšířila po celém Joppe a mnoho lidí uvěřilo v Pána.“ (Sk 9,42)

**Aplikace**

`Co můžeš udělat pro to, aby byl tvůj život opravdu naplněný službou pro druhé, podobně jako život Tabity? Které ze svých praktických schopností můžeš dát do služby lidem kolem sebe?`