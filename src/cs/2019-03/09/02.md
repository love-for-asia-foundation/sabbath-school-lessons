---
title:  Nový typ společenství
date:  25/08/2019
---

> <p></p>
> 42Vytrvale poslouchali učení apoštolů, byli spolu, lámali chléb a modlili se. 43Všech se zmocnila bázeň, neboť skrze apoštoly se stalo mnoho zázraků a znamení. 44Všichni, kteří uvěřili, byli pospolu a měli všechno společné. 45Prodávali svůj majetek a rozdělovali všem podle toho, jak kdo potřeboval. 46Každého dne pobývali svorně v chrámu, po domech lámali chléb a dělili se o jídlo s radostí a s upřímným srdcem. 47Chválili Boha a byli všemu lidu milí. A Pán denně přidával k jejich společenství ty, které povolával ke spáse. (Sk 2,42–47)

**Osobní studium**

Po Ježíšově nanebevstoupení a po sestoupení Ducha svatého o letnicích se skupina věřících velmi rychle rozrůstala a začala vytvářet ranou církev, nový typ společenství Ježíšových následovníků, vedené na začátku původními Ježíšovými učedníky. Toto nové společenství však nevytvářeli podle svých představ. Budovali církev na základě učení a služby Ježíše Krista a vycházeli přitom také z dlouhé historie proroků a jejich poselství.

`Přemýšlej o úvodních textech a o verších Sk 4,32–37. Co na základě těchto veršů považuješ za základní prvky raně křesťanského společenství?`

Zdá se, že Izraelci ve snaze zorganizovat podle Božích pokynů opravdu ušlechtilou a sociálně spravedlivou společnost selhali. Raná církev však velmi vážně vnímala zaslíbení Božího požehnání „ať není u tebe potřebného“ (Dt 15,4). Jednou z možností, jak prakticky vyjádřit svou víru, bylo u prvních křesťanů vzájemné dělení se o hmotné prostředky. Příkladem může být i prodávání půdy a přispívání do společných finančních fondů (Sk 4,34–5,2), které byly určeny nejen k zajištění potřeb spoluvěřících, ale i lidí mimo jejich vlastní společenství. Velkou pozornost věnovali i službě uzdravování (Sk 3,1–11; 5,12–16).

Toto společenství nebylo žádnou utopickou vizí. Šlo o reálně fungující mechanizmus, který však měl i svá úskalí. Jak ­rostl počet věřících, docházelo k napětí, které souviselo s přerozdělováním prostředků, především v otázce jídla určeného vdovám (Sk 6,1). Apoštolové, kteří byli přirozenými vůdci skupiny, se chtěli soustřeďovat na hlásání evangelia. Aby se jim podařilo vyřešit vzniklou situaci, potřebovali zajistit určitou reorganizaci.

To byl také důvod, proč se mělo sedm diakonů – jáhnů – zaměřit na praktické záležitosti církevního společenství. Šlo pravděpodobně o první uznání, že v rámci církve mohou existovat různé služebnosti a schopnosti. Potvrdilo se zároveň, že pro život a svědecké poslání církve je důležitá i praktická služba. „Stejnými zásadami zbožnosti a spravedlnosti, které platily pro vedoucí představitele Božího lidu v době Mojžíšově a Davidově, by se měli řídit i ti, jimž je svěřen dohled nad nově uspořádanou Boží církví v novozákonní době.“ (AA 95; PNL 54)

**Aplikace**

`Pokus se představit si, jak asi vypadal život ve společenství rané církve. Na jakých principech a praktických úkonech bylo postaveno? Které z těchto principů můžeme aplikovat i v dnešním společenství věřících?`