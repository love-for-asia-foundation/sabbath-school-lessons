---
title:  Milostivé léto (Jubilejní rok)
date:  11/07/2019
---

> <p></p>
> 11Padesátý rok vám bude létem milostivým. ... 12Je to léto milostivé. Budete je mít za svaté. Smíte jíst z pole, co urodí. 13V tomto milostivém létě se každý vrátí ke svému vlastnictví. ... 23Země nesmí být prodávána bez práva na zpětnou koupi, neboť země je má. Vy jste u mne jen hosté a přistěhovalci. (Lv 25,11–13.23)

**Osobní studium**

Po vyjití z Egypta byli Izraelci národem bez domova, a proto během putování po poušti tak toužebně čekali na vstup do zaslíbené země. Bůh věděl, jak důležité bude po vstupu Izraele do Kanaánu vlastnictví půdy. Sám Bůh dohlížel na to, jak byla pod vedením Jozua přidělena jednotlivým kmenům a rodům určitá část zaslíbené země.

Hospodin však zároveň věděl, že v průběhu času okolnosti spojené s vlastnictvím půdy – bohatství, možnosti a zdroje – ovlivní rozdělení půdy a soustředí ji do rukou několika lidí. Různé okolnosti – rodinné a zdravotní problémy, špatná rozhodnutí a neúspěch – mohou způsobit, že někteří lidé budou muset dát část půdy jako zástavu, nebo ji dokonce budou muset prodat, aby přežili. To by však znamenalo, že i následující generace dané rodiny navždy přijdou o majetek.

Bůh takovou situaci vyřešil nařízením, že půdu nelze prodat natrvalo. Místo toho bylo možné půdu prodat jen do nejbližšího „milostivého léta“. V tomto roce se pak mělo vlastnictví půdy vrátit rodině, jíž půda původně patřila. Kromě toho každý kousek prodané půdy mohl být prodejcem nebo kýmkoli z jeho rodiny odkoupen zpět – a to kdykoliv. I toto byl způsob, jakým Bůh připomínal lidem, že on je svrchovaným Vládcem a vztah k němu má ovlivňovat i vztahy k druhým lidem.

`Přečti si text Lv 25,8–23. Jak by podle tebe vypadala dnešní společnost a v čem by byla jiná, kdyby se řídila principy obsaženými v těchto verších? Zaměř se hlavně na slova „nepoškozujte jeden druhého“ (Lv 25,14.17).`

„Směrnice, které Bůh vydal, měly zajistit sociální rovnost. Sobotní a jubilejní rok do velké míry napravily to, co se ve společnosti a národním hospodářství pokazilo.“ (PP 534; NUD 259)

Není jisté, zda se tento ekonomický a sociál­ní koloběh naplno dodržoval během nějakého delšího časového úseku (2Pa 36,21). Přesto uvedená pravidla nabízejí fascinující pohled na to, jak by pravděpodobně vypadal svět, kdyby se lidé opravdu řídili Božími zákony. Kromě toho v uvedených verších vidíme, že Bohu vždy velmi záleželo na chudých a přehlížených. Boží principy měly zajistit praktický projev spravedlnosti a férovosti.

**Aplikace**

`Jak a v čem by se podle tebe daly aplikovat principy spojené s „jubilejním rokem“ v dnešní společnosti?`