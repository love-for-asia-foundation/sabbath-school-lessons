---
title:  Desatero
date:  08/07/2019
---

> <p></p>
> 36„Mistře, které přikázání je v zákoně největší?“ 37On mu řekl: „‚Miluj Hospodina, Boha svého, celým svým srdcem, celou svou duší a celou svou myslí.‘ 38To je největší a první přikázání. 39Druhé je mu podobné: ‚Miluj svého bližního jako sám sebe.‘ 40Na těch dvou přikázáních spočívá celý Zákon i Proroci.“ (Mt 22,36–40)

**Osobní studium**

`Uvažuj nejprve o úvodním textu a potom si přečti verše Ex 20,1–17. Jak Ježíšovo shrnutí Desatera ovlivňuje tvé vnímání jeho jednotlivých přikázání?`

Desatero bychom při čtení mohli vnímat jako Ústavu. Po krátké „preambuli“ určující základ, na kterém jsou postaveny jednotlivé výroky – v tomto případě jde o skutečnost, že Bůh vysvobozuje svůj lid –, uvádí dokument základní principy, podle kterých má žít celý národ. V případě Desatera jednotlivá přikázání ukazují, jak mohou lidé co nejlépe naplňovat svou lásku k Bohu a k sobě navzájem. Není divu, že v mnohých zemích, které vycházejí z křesťanských tradic, jsou základem jejich zákonů právě principy Desatera.

Přestože jsou jednotlivá přikázání Desatera poměrně stručná, neměli bychom podceňovat sílu jejich vlivu a také všestrannost Desatera jako zákona života. Například šesté přikázání „Nezabiješ“ (Ex 20,13) vyjadřuje a shrnuje „všechny nespravedlivé činy, jejichž záměrem je zkrátit život“, a také „sobecké přehlížení péče o potřebné“. (PP 308; NUD 144) Podobně i „Nepokradeš“ (Ex 20,15) „odsuzuje únosy lidí, obchodování s otroky, dobyvačné války, krádeže a loupeže. ... Zakazuje šizení v obchodě a požaduje poctivé splácení dluhů a vyplácení mezd. Každý pokus získat osobní výhodu na úkor neznalosti, slabosti nebo neštěstí druhého je v nebeských knihách zaznamenán jako podvod.“ (PP 309; NUD 145)

Mohli bychom být v pokušení si říci, že vlastně nejsme tak zlí lidé. Pokud jsme nikoho nezavraždili nebo pokud jsme něco očividně neukradli, mohlo by se nám zdát, že je s námi všechno v nejlepším pořádku. Ale když Ježíš mluví o přikázáních, velmi jasně ukazuje, že přikázání nejsou dodržena jednoduchým vyhnutím se několika konkrétním činům. Přestoupení zákona se totiž můžeme dopustit i svými myšlenkami, špatnými pohnutkami nebo dokonce nevykonáním toho, o čem víme, že bychom udělat měli (Mt 5,21–30).

Představ si společnost, v níž by se každé přikázání Desatera bralo vážně a lidé by se jím řídili v jeho plnosti. Bylo by to aktivní a živé společenství lidí, ve kterém by každý z lásky k Bohu projevoval péči a lásku vůči ostatním lidem.

**Aplikace**

`Proč máme podle tebe tendenci vnímat Desatero „omezeně“ a ignorovat širší aplikaci důležitých principů, které jsou v něm představeny? Proč se takové okleštěné chápání jednodušeji aplikuje v životě člověka a společenství?`