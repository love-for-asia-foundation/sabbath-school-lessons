---
title:  Podněty k zamyšlení
date:  12/07/2019
---

Přečti si 27. kapitolu „Sínaj“ a 51. kapitolu „Duch solidarity a štědrosti“ v knize Na úsvitu dějin.

„Nic nevystihuje zákony dané Mojžíšem lépe než dobrovolný, laskavý a pohostinný duch projevovaný ve vztahu k chudým. Ačkoli Bůh slíbil, že svému lidu požehná, prohlásil, že v zemi se vždy budou nacházet chudí lidé. Tehdy, stejně jako je tomu dnes, byli lidé vystaveni různým neštěstím, nemocem a ztrátě majetku. Avšak pokud Boží lid dbal pokynů, které jim Bůh dal, nebyli v jeho středu žebráci ani nikdo, kdo by hladověl.“ (PP 530.531; NUD 257)

„Tyto předpisy, které měly zajistit požehnání bohatým právě tak jako chudým, držely na uzdě hrabivost a podporovaly vznešeného ducha štědrosti. Pěstováním dobré vůle mezi všemi společenskými třídami je zajištěna stabilita vlády. Všichni jsme navzájem spleteni ve velké pavučině lidství. Všechno, co uděláme ve prospěch druhých, se odrazí v požehnání pro nás.“ (PP 534.535; NUD 259.260)

**Otázky k rozhovoru**

`1. 	Která z nařízení daných Hospodinem prostřednictvím Mojžíše Izraelcům nejvíce upoutávají tvou pozornost (nezávisle na tom, zda byla zmíněna v lekci na tento týden)?`

`2. 	Proč se podle tebe Bůh ve svých zákonech tak silně soustředí právě na ty nejzranitelnější?`

`3. 	Jak bychom mohli zmíněné zákony vnímat a uplatňovat dnes? Podle čeho bychom se měli rozhodovat, které z těchto zákonů jsou aplikovatelné a důležité i v současnosti? Co se z uvedených nařízení můžeme naučit o způsobu, jakým měli Izraelci své společenství řídit?`

**Shrnutí**

Bůh slyšel zoufalé volání Izraelců v Egyptě, zasáhl a zachránil je. Snažil se s nimi navázat zvláštní smluvní vztah. Chtěl jim pomoci vytvořit společnost založenou na principech, které přinesou požehnání všem – a to i těm, kteří jsou často zranitelní, přehlížení a zapomenutí.

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.