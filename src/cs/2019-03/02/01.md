---
title:  Plán pro lepší svět
date:  06/07/2019
---

### Texty na tento týden
Ex 3,7; Mt 22,37–40; Ex 22,21–23; Dt 14,22–29; 26,1–11; Lv 25,9–23

> <p>Základní verš</p>
> „Nebudeš se mstít synům svého lidu a nezanevřeš na ně, ale budeš milovat svého bližního jako sebe samého. Já jsem Hospodin.“ (Lv 19,18)

Bůh ve své milosti vždy nacházel lidi, se kterými mohl navázat blízký vztah. V příbězích Henocha (Enocha; BK), Noema, Abrahama, Izáka a Jákoba (abychom zmínili alespoň některé) vidíme Boží touhu obnovit zničený vztah s lidmi. Nešlo však o snahu nějakým způsobem zvýhodnit zmíněné jednotlivce a jejich rodiny. Jejich spojení s Bohem a požehnání, které dostávali, bylo součástí velkého plánu znovu vybudovat vztahy s lidmi a předávat požehnání i dalším. Jak řekl Bůh Abrahamovi: „Učiním tě velkým národem, požehnám tě, velké učiním tvé jméno. Staň se požehnáním! ... V tobě dojdou požehnání veškeré čeledi země.“ (Gn 12,2.3)

Toto požehnání mělo být uskutečněno prostřednictvím Izraele a také díky Mesiáši, který měl povstat z izraelského národa. Bůh povolal Izrael a prostřednictvím celého tohoto národa jednal. Ustanovil jim zákony, svátky, učil je jedinečnému způsobu chování. To vše mělo formovat jejich život tak, aby mohli být požehnáním pro ostatní národy.

Podobné principy jsou součástí života věřících i v současnosti.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`