---
title:  Bůh, který slyší
date:  07/07/2019
---

> <p></p>
> 7Hospodin dále řekl: „Dobře jsem viděl ujařmení svého lidu, který je v Egyptě. Slyšel jsem jeho úpění pro bezohlednost jeho poháněčů. Znám jeho bolesti. ... 9Věru, úpění Izraelců dolehlo nyní ke mně. Viděl jsem také útlak, jak je Egypťané utlačují. (Ex 3,7.9)

**Osobní studium**

Jestliže na něco čekáme, jsou čtyři století velmi dlouhým obdobím, zejména když se během nich postupně rozvíjí útlak a otroctví. Bůh zaslíbil, že se navrátí ke svému lidu a vyvede ho z Egypta. Rostoucí nesvoboda a sílící zotročení nutily Izraelce podílet se na budování bohatství a slávy svých pohanských utlačovatelů, zatímco Bůh zůstával jakoby mlčky v pozadí.

Pak se však Bůh projevil jedinečným způsobem. V opuštěné poušti se v hořícím keři zjevil nečekanému vůdci – princi na útěku a skromnému pastýři – jménem Mojžíš. Bůh pověřil nerozhodného Mojžíše úkolem, jehož první částí bylo vrátit se zpět do Egypta s poselstvím pro Izraelce. Obsahem této zprávy bylo, že Bůh slyšel jejich volání o pomoc, viděl jejich útlak a ví o jejich utrpení – a rozhodně mu to není jedno. Právě naopak, chystá se udělat něco, co jejich situaci dramaticky změní.

`Přečti si text Ex 3,16.17. Co je obsahem poselství, které měl Mojžíš zvěstovat Izrael­cům? Jak je v této zprávě představen Boží plán? Co tě na Božích slovech upoutalo nejvíce? Proč?`

To však ještě nebylo vše. Bůh jim nejen naplánoval lepší místo k životu, ale i to, aby neodešli z Egypta jako chudáci. Staletí se podíleli na budování bohatství Egypta. Bůh předpověděl odmítavý postoj faraona, ale ujistil Mojžíše, že Izraelcům se dostane náhrady za roky jejich těžké práce: „Zjednám tomuto lidu u Egypťanů přízeň. Až budete odcházet, nepůjdete s prázdnou.“ (Ex 3,21)

Po letech útlaku, kterému byli Izraelci vystaveni, se Bůh rozhodl vybudovat z těchto bývalých otroků nový typ společenství. Chtěl, aby žili jiným způsobem a vytvořili společnost, která měla být životaschopná a prosperující. Božím plánem bylo, aby tento nový typ společenství fungoval jako vzor pro okolní národy. A podobně jako u Abrahama se mělo požehnání, které Izraelci přijímali od Hospodina, přenést na celý svět.

**Aplikace**

`Jak vnímáš skutečnost, že Bůh vidí utrpení a problémy svého lidu a slyší jeho volání o pomoc? Co ti toto poznání říká o Bohu? Uvažuj o tom v kontextu verše Ex 4,31.`