---
title:  Otroci, vdovy, sirotci a cizinci
date:  09/07/2019
---

> <p></p>
> Nebudeš utlačovat hosta; víte přece, jak bývá hostu v duši, neboť jste byli hosty v egyptské zemi. (Ex 23,9)

> <p></p>
> 21Žádnou vdovu a sirotka nebudete utiskovat. 22Jestliže je přece budeš utiskovat a oni budou ke mně úpět, jistě jejich úpění vyslyším. 23Vzplanu hněvem a pobiji vás mečem, takže z vašich žen budou vdovy a z vašich synů sirotci. (Ex 22,21–23)

**Osobní studium**

`Uvažuj o prvním dnešním textu. Jak bys shrnul Boží poselství pro Izrael? Jak můžeme aplikovat princip obsažený v tomto příkazu v dnešní době?`

Jako nedávno osvobození otroci Izraelci věděli, jaké to je, prožívat útlak a vykořisťování. Do radosti nad nabytou svobodou zaznívá Boží upozornění, aby nezapomněli, odkud přišli, jaké bylo žít v otroctví a co vše Bůh udělal pro jejich záchranu. Hospodin ustanovil slavnost Paschy jako připomínku minulých událostí a jako příležitost vždy nanovo prožít a vyprávět příběh vysvobození: „Až se tě tvůj syn v budoucnu zeptá, co to znamená, odpovíš mu: ‚Hospodin nás vyvedl pevnou rukou z Egypta, z domu otroctví.‘“ (Ex 13,14)

`Uvažuj o textu Ex 22,21–23. V čem měla být zkušenost národa s otroctvím poučením pro způsob, jakým měli Izraelci přistupovat k lidem, kteří v jejich vlastním okolí prožívali bolest, starosti a často i zápas o holou existenci?`

Neuplynulo mnoho času od chvíle, kdy Mojžíš přinesl Izraelcům z vrchu Sínaj Desatero, a Hospodin ho znovu povolal, aby s ním strávil více času a dal mu podrobnější nařízení, jak přikázání aplikovat v životě celého společenství Božího lidu. Ještě před nařízením o stavbě oltáře vysvětluje Bůh detailně ve třech kapitolách knihy Exodus důležité principy, například jak mají správně zacházet s otroky. Boží nařízení jsou v jasném kontrastu se zkušeností, kterou prožili Izraelci v Egyptě. V této části Písma nacházíme zákony týkající se násilných trestných činů, zákony o vlastnictví půdy, zákony související s každodenním životem a principy pro jednání soudů, které měly konkrétní zákony aplikovat, a tak zajistit spravedlnost (Ex 21–23).

Mezi uvedenými zákony byly nejdůležitější ty, které se týkaly obyvatel nově ustanovené společnosti. A mimořádné postavení měly zákony, které se zaměřovaly na ochranu nejzranitelnějších členů společenství a také na cizince. Tyto lidi nebylo přípustné využívat či zneužívat, měli právo na takový přístup k jídlu, který měl zajistit jejich důstojnost – například paběrkování na poli po sklizni. Takové zacházení s „nešťastníky“ nebo cizinci nebylo ve starověku vůbec běžné. I dnes mnozí zapomínají na důležité morální principy, které se týkají přístupu k různě znevýhodněným lidem.

**Aplikace**

`Které tvé zkušenosti a vzpomínky tě vedou k milosrdnějšímu přístupu k druhým a k úsilí pomoci jim, jestliže prožívají utrpení nebo se s nimi zachází nespravedlivě?`