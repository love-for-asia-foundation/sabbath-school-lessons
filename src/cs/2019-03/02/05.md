---
title:  Druhý desátek
date:  10/07/2019
---

> <p></p>
> 28Každého třetího roku odneseš všechny desátky ze své úrody toho roku a složíš je ve svých branách. 29I přijde lévijec, protože nemá s tebou podíl ani dědictví, a bezdomovec, sirotek a vdova, kteří žijí v tvých branách, a budou jíst dosyta, aby ti Hospodin, tvůj Bůh, žehnal při každé práci, kterou bude tvá ruka konat. (Dt 14,28.29)

**Osobní studium**

Mnoho křesťanů se řídí biblickým principem o placení (odevzdání) desátku. Většinou přitom odkazují na text u proroka Malachiáše (Mal 3,10). Na základě toho dávají deset procent svého příjmu na podporu činnosti církve a hlásání evangelia. Církve, v nichž se praktikuje dávání desátku, mají většinou velmi přesná pravidla, jak svěřené finance využívat. Takto získané prostředky jsou určeny na přímou podporu duchovních a také na evangelizaci.

`Uvažuj o textu Dt 14,22–29. Jaký je podle těchto instrukcí hlavní smysl dávání desátku?`

Jako věřící máme tendenci si myslet, že odevzdáním deseti procent ze svého příjmu jsme splnili svou povinnost dávat. Ale nařízení o desátku dané Izraelcům naznačuje, že deset procent bylo jen začátkem. Historické studie ukazují, že starověcí Izraelci žili a dávali podle směrnic levitského zákona, což znamenalo, že pravidelně dávali čtvrtinu až třetinu svého příjmu na Boží dílo, na podporu kněží a svatyně a na pomoc chudým.

Hebrejská tradice označuje některá nařízení z 3. a 5. knihy Mojžíšovy za tzv. „druhý desátek“ (hebr. ma’aser šeni). Tyto dary byly určené především pro podporu sirotků, vdov a cizinců. Je zřejmé, že lidé se měli těšit z výsledků své práce a oslavovat přijatou úrodu. Bůh jim zaslíbil požehnání, zejména v souvislosti s bydlením v jejich nové zemi, ale toto požehnání neměli brát jako samozřejmost, a už vůbec přitom neměli zapomínat na ty, kteří prožívali problémy a těžkosti.

Během běžného roku měli desetinu úrody přinést do svatyně, kde se měla rozdělit a použít. „Každý třetí rok měl být tento druhý desátek použit k podporování lévijců a chudých v místě bydliště. Tento desátek tvořil fond pro charitativní účely a pohostinnost.“ (PP 530; NUD 257) Při oslavách sklizně se mimo jiné kladl důraz na ty, kteří by mohli být snadno přehlédnuti nebo zapomenuti: „...odvedeš všechny desátky ze své úrody a dáš je lévijci, bezdomovci, sirotku a vdově, aby jedli v tvých branách a nasytili se.“ (Dt 26,12)

Podle Božích nařízení měla být alespoň část darů Izraelců zaměřena na zajištění finanční a praktické pomoci těm, kteří ji potřebovali. Jak jsme již zmínili, základ takového jednání spočíval v tom, že si lidé připomínali Boží milosrdenství a spravedlnost a vyjadřovali mu za to vděčnost.

**Aplikace**

`Uvažuj o textu Dt 26,1–11. Jak rozumíš Hospodinovým slovům zaznamenaným v těchto verších? Jak bychom měli principy obsažené v této stati aplikovat na náš postoj vůči lidem, kteří se ocitli v nouzi a potřebují pomoc?`