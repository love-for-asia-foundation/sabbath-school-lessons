---
title:  Spleť mezilidských vztahů
date:  04/07/2019
---

> <p></p>
> Boháč a chudák se střetávají, Hospodin učinil oba. (Př 22,2)

**Osobní studium**

Následky hříchu se začaly velmi rychle projevovat a rozšiřovat v celé lidské rodině. Žárlivost, závist, nepochopení a hněv postupně rostly, až vyústily v první vraždu. Když se Bůh ptal Kaina na jeho hřích, odpověď bratrovraha vyzněla poměrně ironicky: „Cožpak jsem strážcem svého bratra?“ (Gn 4,9) Správnou odpověď na tuto Boží otázku můžeme celkem dobře odhadnout: „Ano, přesně tak, jsi strážcem svého bratra.“

`Uvažuj o textu Př 22,2. Jak rozumíš této jednoduché větě? Co tento text hovoří o podstatě mezilidských vztahů?`

Každý člověk, se kterým se setkáme, je Božím dílem, stvořeným k jeho obrazu. Kaž­dý člověk je součástí sítě vztahů, které nás spojují s ostatním stvořením – a to i přes zjevnou roztříštěnost a porušenost. „Všichni jsme navzájem spleteni do pavučiny lidství. Zlo, které zachvátí jednu část velké lidské rodiny, ohrožuje všechny.“ (MH 345; ŽNP 181) Ať se nám to líbí nebo ne, díky této vzájemné propojenosti máme Bohem danou odpovědnost nejen vůči Bohu, ale i jeden vůči druhému (Mt 22,37–39).

V Písmu se opakovaně zdůrazňuje, že Bůh je náš Stvořitel. Skutečnost, že Bůh je Stvořitel, je například důvodem k připomínání si soboty (Ex 20,11) a uctívání Boha v době konce (Zj 14,7). Tato skutečnost je zároveň tou základní motivací pro to, abychom pečovali o druhé a projevovali zájem o ty, kteří v životě nemají takové štěstí jako my.

Náš společný původ je v Bohu. To je pouto, které nás spojuje. „Kdo utiskuje nuzného, tupí toho, kdo jej učinil, kdežto ctí ho ten, kdo se nad ubožákem slitovává.“ (Př 14,31) I tento text velmi jasně popisuje naše vzájemné spojení.

Bůh jako náš Stvořitel si činí nárok na celý náš život. Nejen na naše uctívání, ale také na to, abychom pečovali o druhé a sloužili jim. A ačkoli nám to někdy nevyhovuje, nebo nás to dokonce otravuje a zdá se nám to náročné, stále jsme „strážci našeho bratra“.

**Aplikace**

`Proč se podle tebe v Bibli tak často zmiňuje skutečnost, že Bůh je Stvořitel? Proč je to důležité? Jak by tato skutečnost měla ovlivňovat náš vztah k druhým lidem?`