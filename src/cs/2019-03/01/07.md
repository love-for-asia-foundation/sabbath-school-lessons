---
title:  Podněty k zamyšlení
date:  05/07/2019
---

Přečtěte si 2. kapitolu „Na úsvitu dějin“ z knihy Na úsvitu dějin.

„‚Bůh je láska‘ (1J 4,8). Jeho přirozeností, jeho zákonem je láska. Vždy tomu tak bylo a vždy tomu tak bude. Každý projev stvořitelské moci je výrazem nekonečné lásky. I dějiny velkého sporu mezi dobrem a zlem jsou od první chvíle, kdy vznikl v nebi, důkazem Boží neměnné lásky.“ (PP 33; NUD 9)

„Kdyby lidé plnili své povinnosti jako věrní správci Božích věcí, nebylo by hladu, utrpení způsobeného bídou, nebyli by nazí a potřební. Nevěrnost lidí je příčinou mnoha utrpení, která lidstvo prožívá. ... Bůh ustanovil lidi za správce, proto není odpovědný za trápení, chudobu, nahotu, bídu a nouzi lidstva. Bůh se dostatečně postaral o všechny.“ (WM 16)

**Otázky k rozhovoru**

`1.	Uvažujte pozorně o posledním citátu Ellen G. Whiteové. Co je jeho hlavní myšlenkou? Kdo je v konečném důsledku zodpovědný za mnohé utrpení, které vidíme kolem sebe? Co vám vaše uvažování říká o důležitosti věrného správcovství?`

`2.	Jak můžeme vidět Boží dobrotu ve stvoření i po tisíciletích rozvratu způsobeného hříchem? A v čem můžeme jako věřící v Boha Stvořitele pomoci jiným, aby i oni viděli odraz Boží dobroty v tom, co bylo stvořeno?`

`3.	Jak rozumíte výrazu správce? V čem se tento týden prohloubilo vaše chápání podstaty správcovství, ke kterému jsme povoláni Bohem?`

`4.	Jak by ovlivnilo tvůj přístup k druhým lidem, kdyby měl každý člověk na sobě znamení, které by ti připomnělo, že daný člověk byl „stvořen k Božímu obrazu a je Bohem milován“?`

**Shrnutí**

Bůh stvořil dobrý a dokonalý svět. Stvořil člověka – muže a ženu – ke svému obrazu a pověřil je, aby jeho stvoření „obdělávali a střežili“. Přestože hřích narušil vztahy, které Bůh na počátku stvořil, i dnes jsme správci stvoření a máme se starat o naše bližní. Naplňování tohoto poslání je jedním ze způsobů, jak můžeme uctívat Boha jako našeho Stvořitele.

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.