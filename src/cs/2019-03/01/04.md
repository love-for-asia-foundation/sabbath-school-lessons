---
title:  Správci planety
date:  02/07/2019
---

> <p></p>
> 27Bůh stvořil člověka, aby byl jeho obrazem, stvořil ho, aby byl obrazem Božím, jako muže a ženu je stvořil. 28A Bůh jim požehnal a řekl jim: „Ploďte a množte se a naplňte zemi. Podmaňte ji a panujte nad mořskými rybami, nad nebeským ptactvem, nade vším živým, co se na zemi hýbe.“ (Gn 1,27.28)

**Osobní studium**

Podle biblického popisu byla zahrada Eden a také celá planeta místem hojnosti, stvořeným tak, aby zde vzkvétal život a aby se z něho lidské bytosti těšily.

Adamovi a Evě – a všem nám, kteří jsme přišli po nich – Bůh svěřil v souvislosti se stvořením i určité poslání. Brzy bylo zjevné – a nesouviselo to jen se způsobem, jakým Bůh tvořil –, že Adam a Eva mají mít v novém světě mimořádnou roli.

Adamovým prvním úkolem bylo pojmenovat všechny stvořené živé tvory – každé polní zvíře a každého ptáka (Gn 2,19). Pak lidé dostali další úlohu, kterou samotný Bůh představil jako požehnání: „A Bůh jim požehnal a řekl jim: Ploďte a množte se a naplňte zemi. Podmaňte ji a panujte nad mořskými rybami, nad nebeským ptactvem, nade vším živým, co se na zemi hýbe.“ (Gn 1,28)

`Uvažuj o textech Gn 1,28 a 2,15. Pokus se vlastními slovy popsat poslání a úlohu, kterou Bůh lidem svěřil. Jak tomuto pověření rozumíš? Jak by se podle tebe mělo projevovat v každodenním životě lidí dnes?`

Během dějin lidé často zneužívali text Gn 1,28 k ospravedlnění takového využívání přírody, které bylo ve skutečnosti jejím zne­užíváním. Ano, svět byl stvořen pro lidi – pro jejich život, užitek a potěšení. Ale odpovědností člověka je, aby zemi, slovy Gn 2,15, „obdělával a střežil“.

První biblický příkaz související se zodpovědností člověka se týká péče o zemi, kterou Bůh stvořil a svěřil lidem. Příkaz daný Adamovi a Evě předpokládal, že budou žít na zemi se svými dětmi a s dalšími generacemi lidí. Původním plánem pro svět bylo, že bude stálým zdrojem života, požehnání a krásy pro všechny lidské bytosti. Spolu s Adamem a Evou se měli všichni obyvatelé země starat o Bohem stvořenou planetu.

Země i dnes patří Hospodinu (Ž 24,1) a my jsme i v současnosti povoláni, abychom byli správci toho, co nám Bůh svěřil. Dokonce bychom mohli říci, že v hříchem poznamenaném světě je naše správcovská odpovědnost za zemi ještě větší.

**Aplikace**

`Co pro tebe znamená, že v tomto hříšném světě jsi – mimo jiné – správcem země? Jak by taková odpovědnost měla ovlivňovat tvůj každodenní život?`