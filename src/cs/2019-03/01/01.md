---
title:  Bůh a stvoření
date:  29/06/2019
---

### Texty na tento týden
Gn 1–3; Sk 17,28; Ž 148; Ž 24,1; Gn 4,1–9; Mt 22,37–39; Zj 14,7

> <p>Základní verš</p>
> „Kdo utiskuje nuzného, tupí toho, kdo jej učinil, kdežto ctí ho ten, kdo se nad ubožákem slitovává.“ (Př 14,31)

Už se ti někdy stalo, že jsi něco připravoval nebo vyráběl – jídlo či dárek – ale nakonec člověk, kterému to bylo určeno, danou věc odmítl nebo zničil? Pokud ano, pak alespoň částečně, v malém náznaku, rozumíš tomu, co prožíval Bůh, když stvořil náš svět a daroval lidem život, a pak viděl, jak je celé jeho stvoření postupně ničeno hříchem.

Bible ukazuje, že Bůh stvořil svět velmi pečlivě a stvořil ho „velmi dobře“. V 1. a 2. kapitole Genesis můžeme pozorovat, co Bůh prožíval a cítil v souvislosti se svým stvořením. Právě v tomto kontextu bychom měli vnímat příběh o pádu do hříchu v Genesis 3 a Boží žal nad jednáním lidí, které stvořil.

Důležité však je, že náš svět je stále objektem Boží lásky, a to i přes tisíciletí hříchu, násilí, nespravedlnosti a otevřené vzpoury. A co je ještě důležitější, Bůh nejenže začal uskutečňovat plán vykoupení a znovustvoření světa, ale dal i nám, jako svým následovníkům, určitý úkol při naplňování tohoto velkého plánu. Jsme tedy nejen příjemci jeho milosti, ale i Božími spolupracovníky při šíření této milosti. Bůh nám svěřil velkou a svatou zodpovědnost!

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`