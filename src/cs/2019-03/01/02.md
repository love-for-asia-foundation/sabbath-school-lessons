---
title:  Bůh Stvořitel
date:  30/06/2019
---

> <p></p>
> 26I řekl Bůh: „Učiňme člověka, aby byl naším obrazem podle naší podoby. Ať lidé panují nad mořskými rybami a nad nebeským ptactvem, nad zvířaty a nad celou zemí i nad každým plazem plazícím se po zemi.“ 27Bůh stvořil člověka, aby byl jeho obrazem, stvořil ho, aby byl obrazem Božím, jako muže a ženu je stvořil. 28A Bůh jim požehnal a řekl jim: „Ploďte a množte se a naplňte zemi. Podmaňte ji a panujte nad mořskými rybami, nad nebeským ptactvem, nade vším živým, co se na zemi hýbe.“ (Gn 1,26–28)

**Osobní studium**

Tento svět, veškerý život na něm, náš vlastní život a to, co s ním děláme, životy lidí kolem nás a naše vztahy s nimi – to vše má svůj počátek u Boha, protože „v něm žijeme, pohybujeme se, jsme“ (Sk 17,28).

Příběh Bible začíná takto: „Na počátku stvořil Bůh nebe a zemi.“ (Gn 1,1) Skutečnost, že Bůh tvořil svým slovem, ukazuje na jeho nepředstavitelnou moc a velkolepé skutky.

Současně je třeba říci, že Bůh netvořil odněkud z dálky, nezúčastněně. Naopak, Bůh byl v procesu stvoření velmi blízce přítomný – a to především v souvislosti se stvořením prvního člověka (Gn 2,7).

`Uvažuj o příběhu stvoření prvních lidských bytostí, jak je zaznamenán v Gn 1,26–31. Které významné skutečnosti se z tohoto příběhu můžeme dozvědět o Bohu? Co důležitého říká tento příběh o lidech?`

Je obecnou skutečností, že o Bohu se můžeme hodně dozvědět pozorováním přírody a hledáním záblesků Stvořitele v jeho stvoření. Zároveň platí, že prostřednictvím našeho chápání Boha můžeme objevovat, jaký záměr vložil Bůh do svého stvoření. Pokud je například Bůh Bohem pořádku, pak můžeme předpokládat, že najdeme určité uspořádání i v jeho stvoření. Pokud věříme, že Bůh je tvůrčí bytostí, nemělo by nás překvapit obrovské množství příkladů jeho kreativity ve světě, který stvořil.

Podobně věříme, že Bůh je Bohem vztahů. Vztahy proto tvoří základ toho, jak Bůh uspořádal svět. Každá část stvoření je v nějakém vztahu ke zbytku stvoření. Bůh stvořil zvířata v určitém vztahovém souladu. Také lidé jsou stvořeni do vztahů – s Bohu, se sebou navzájem a také se vším, co bylo stvořeno.

Přestože naše chápání Boha je v mnohém omezené, na základě toho, jak vnímáme Boží charakter, bychom měli nově přemýšlet, jak by měl svět vypadat podle Božího plánu.

**Aplikace**

`Jak nám může pomoci lépe rozumět světu, pokud si uvědomíme, že svět odráží Boží charakter – a to i přes zřejmé ničivé následky hříchu?`