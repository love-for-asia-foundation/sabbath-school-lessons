---
title:  Dokonalý svět
date:  01/07/2019
---

> <p></p>
> Bůh viděl, že všechno, co učinil, je velmi dobré. Byl večer a bylo jitro, den šestý. (Gn 1,31)

**Osobní studium**

Ačkoli si mnohé neumíme představit, při uvažování o Edenu se nám může začít stýskat po dokonalém domově. Stručný popis toho, co pro Adama a Evu Bůh připravil, v nás vyvolává touhu tam být a zažít to.

Zdá se, že pocit uspokojení a naplnění prožíval i Bůh: „Bůh viděl, že všechno, co učinil, je velmi dobré.“ (Gn 1,31) Bohem stvořený svět byl nádherný a současně funkční. Šlo o něco opravdu výjimečného. Celý svět byl naplněn životem a barvami. Bylo v něm vše potřebné pro to, aby život prosperoval a vzkvétal. I proto se Bůh na chvíli zastavil a kochal se krásou světa, který stvořil.

`Přečti si text v knize Genesis, 1. kapitole. Jak ro­zumíš opakování slov, které nám připomíná, že Bůh „viděl, že to je dobré“ (Gn 1,4.10.12.18.21.25.31)?`

Ačkoli Bible byla napsána až po pádu člověka do hříchu, nacházíme v ní množství textů, které jsou oslavou přírody a stvořeného světa (např. Jb 38–41 a Ž 148). Je důležité uvědomit si, že tyto texty nejsou napsány jen jako pohled do minulosti, na svět před pádem do hříchu. Naopak, jsou psány v přítomném čase a oslavují dobro, které je stále možné pozorovat i ve světě, jak jej známe dnes.

Také Ježíš používal příklady z přírody pro popsání Boží dobroty a péče (Mt 6,26.28–30). Své posluchače tím vedl k závislosti na Bohu a k vděčnosti za jeho dary a také za zázraky, které nás obklopují. Když otevřeme oči dokořán a budeme žasnout nad divy stvoření, uvědomíme si, že jsou určeny pro nás jako dar našeho Stvořitele. A tak i uprostřed zkoušek a potíží může být naše srdce naplněné vděčností a pokorou před Dárcem.

Jako adventisté sedmého dne obdivujeme dokonalost stvoření a zároveň očekáváme příchod Božího království. Uvědomujeme si, že veškerá nádhera, krása, radost a dobrota, které můžeme ve světě vidět, jsou jen náznakem toho, jaký byl náš svět kdysi a jaký jednou znovu bude.

**Aplikace**

`Co na světě kolem sebe obdivuješ nejvíce? Jak ti krása přírody pomáhá lépe poznávat a chápat Hospodina?`