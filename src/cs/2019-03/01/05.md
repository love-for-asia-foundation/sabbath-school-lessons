---
title:  Rozvrácený svět
date:  03/07/2019
---

> <p></p>
> 16Ženě řekl: „Velice rozmnožím tvé trápení i bolesti těhotenství, syny budeš rodit v utrpení, budeš dychtit po svém muži, ale on nad tebou bude vládnout.“ 17Adamovi řekl: „Uposlechl jsi hlasu své ženy a jedl jsi ze stromu, z něhož jsem ti zakázal jíst. Kvůli tobě nechť je země prokleta; po celý svůj život z ní budeš jíst v trápení. 18Vydá ti jenom trní a hloží a budeš jíst polní byliny. 19V potu své tváře budeš jíst chléb, dokud se nenavrátíš do země, z níž jsi byl vzat. Prach jsi a v prach se navrátíš.“ (Gn 3,16–19)

**Osobní studium**

Bůh dal Adamovi a Evě výjimečný dar, který nedal nikomu jinému – svobodu se rozhodnout. Adam a Eva byli stvořeni jako výjimečné bytosti, jakými zvířata ani rostliny nemohly nikdy být. Pro Boha je svoboda volby tak důležitá, že připustil možnost, aby se lidé rozhodli neposlechnout. Bůh byl ochoten dát do sázky vše, co stvořil. Sledoval tím totiž mnohem důležitější cíl – vztah s lidmi založený na lásce a svobodné vůli.

Na scénu však vstoupil ničitel, který chtěl rozvrátit dobrý a dokonalý svět stvořený Bohem. Rozhodl se k tomuto záměru zneužít lidské bytosti. Satan (který jako Boží anděl dostal také svobodu volby) promluvil ústy hada a zpochybnil úplnost a dostatečnost toho, co Bůh lidem dal (Gn 3,1–5). Pokušení spočívalo v touze mít víc, než Bůh lidem daroval, ve zpochybnění Boží dobroty a ve snaze získat naprostou nezávislost.

Svým rozhodnutím a jednáním zničili první lidé vztahy, které byly součástí Božího záměru při stvoření. Adam a Eva se přestali radovat ze vztahu se svým Stvořitelem, ačkoli právě pro tento vztah byli stvořeni (Gn 3,8–10). První lidé však brzy zjistili, že jsou nazí, a styděli se. Špatné rozhodnutí, které učinili, poškodilo nejen jejich vzájemný vztah, ale přineslo napětí a zkázu i do jejich vztahu ke všemu, co bylo Bohem stvořeno.

`Uvažuj o textu Gn 3,16–19. Co tyto texty říkají o změně vztahu mezi lidmi a přírodou?`

Realita hříchu způsobila, že život se stal těžším a komplikovanějším nejen pro Adama a Evu, ale i pro zbytek stvoření. Následky hříchu jsou skutečné – ovlivňují celé lidstvo a také naše vzájemné vztahy. Dá se říci, že jsme se vzdálili našemu Stvořiteli. Hřích poznamenal životy rodin a způsobil, že si jako lidé velmi často vůbec nerozumíme. Problémy máme i ve vztahu k přírodě a světu, ve kterém žijeme. Všechny aspekty našeho života a světa, ve kterém žijeme, ukazují na porušenost způsobenou hříchem.

Boží záměr při stvoření světa však byl úplně jiný. O „prokletí“ se v Gn 3. kapitole hovoří současně se zaslíbením, že Bůh připraví cestu k obnovení našeho světa a nápravu vztahů, které hřích zničil. A tak přestože zápasíme s hříchem a jeho vlivem na naše životy, jsme povoláni usilovat o dobro kolem nás a snažit se žít podle plánu, který má pro tento svět Bůh.

**Aplikace**

`Které následky hříchu považuješ ty osobně za nejbolestnější? Proč? Co s tím můžeš udělat?`