---
title:  Podněty k zamyšlení
date:  20/09/2019
---

Přečti si 43. kapitolu „Lepší zkušenost“ z knihy Život naplněný pokojem.

„I kdybychom prozkoumali nebesa a zemi, marně bychom hledali mocnější pravdu než tu, která se projevuje ve skutcích milosrdenství vůči lidem, kteří potřebují naše porozumění a pomoc. To je ona pravda Ježíše Krista. Budou-li se vyznavači Kristova jména řídit zásadami zlatého pravidla, bude evangelium provázet táž moc, jaká je provázela v apoštolských dobách.“ (MB 137; MON 79)

„Neomezená láska k Bohu a vzájemná nesobecká láska člověka k člověku je nejlepším darem, který nám nebeský Otec může dát. Tato láska není jen chvilkovým vzplanutím, ale božskou zásadou, trvalou mocí. Neposvěcený člověk ji nedokáže projevit ani probudit. Má ji pouze člověk, v jehož nitru vládne Ježíš... Dáme-li takové lásce prostor, náš život se stane příjemnějším a všude kolem sebe budeme šířit blahodárný vliv.“ (AA 551; PNL 317.318)

**Otázky k rozhovoru**

`1. 	Tento týden jsme si ukázali, že evangelium je i v současnosti vzorem a motivací našeho jednání ve prospěch druhých, podobně jako Ježíš konal v náš prospěch. Jak vám to pomáhá rozšířit vaše pochopení evangelia a prohloubit vaši vděčnost za to, co pro nás Bůh ve své lásce vykonal?`

`2.	Pozvednutí hlasu za umlčené, zapojení se do šíření pokoje a různé podobné aktivity nás mohou přivést až do „politické arény“. Jako adventisté však usilujeme o oddělení církve od státu. Jaký je rozdíl mezi nezdravým zapojením se do politiky a pozvednutím hlasu a budováním pokoje ve veřejné sféře?`

`3. 	Uvažujte o jednom konkrétním kroku, který byste jako společenství chtěli udělat v souvislosti s tím, o čem jsme mluvili tento týden. Jak byste ho mohli uskutečnit?`

`4. 	Za utlumení jakých konkrétních projevů zla a útisku ve vašem okolí byste se chtěli modlit?`

**Shrnutí**

Stáváme-li se následovníky Ježíše Krista, přináší to změnu do našeho života v mnoha oblastech. Součástí toho je i aktivní spolupráce s Bohem při pomoci chudým a utlačovaným. Takové jednání nebylo nikdy snadné ani oblíbené. Mění však naše priority a motivuje nás, abychom učinili kroky směrem k uzdravení bolesti a křivd ve světě kolem nás.

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.