---
title:  Na čem záleží
date:  15/09/2019
---

> <p></p>
> 31Nemějte tedy starost a neříkejte: Co budeme jíst? Co budeme pít? Co si budeme oblékat? 32Po tom všem se shánějí pohané. Váš nebeský Otec přece ví, že to všechno potřebujete. 33Hledejte především jeho království a spravedlnost, a všechno ostatní vám bude přidáno. (Mt 6,31–33)

**Osobní studium**

Při uvažování o učení Ježíše a novozákonních autorů jsme si jasně ukázali, že všichni, kteří se rozhodli žít jako občané Božího království, se potřebují řídit jinými hodnotami, než jakými se řídí svět.

`Přečti si text Mt 6,25–33. Jaké ujištění zaznívá v těchto verších? Pokus se ho vyjádřit vlastními slovy. Jak by toto ujištění mělo ovlivňovat naše hodnoty a priority?`

Ježíš učil, že je „život víc než pokrm a tělo víc než oděv“ (Mt 6,25). Jídlo a oděv (tedy základní potřeby každodenního života) samozřejmě potřebujeme. Musíme je však vnímat ve světle Božího království. To znamená, že bychom měli nově uspořádat svůj žebříček hodnot. Když rozpoznáme volání Bible, abychom projevili zájem o druhé a pomohli jim, stane se toto pověření pro nás – Ježíšovy následovníky – prioritou. To by nám mělo pomoci zaměřit se více na druhé a méně na sebe.

Odlišné uspořádání priorit mění i náš vztah k těm, kteří mají moc nad námi a také nad utiskovanými. A přestože Bible dává pokyny, aby křesťané respektovali a poslouchali – nakolik je to jen možné – vládu i zákony (např. Ř 13,1–7), musíme zároveň slyšet i slova Petra a ostatních apoštolů: „Boha je třeba víc poslouchat než lidi.“ (Sk 5,29) Když se Ježíše snažili v této otázce nachytat, velmi jasně vyjádřil zmiňované dva principy ve vzájemné rovnováze: „Odevzdejte tedy, co je císařovo, císaři, a co je Boží, Bohu.“ (Mt 22,21)

Ti, kdo mají moc (představitelé státní moci nebo významní vlastníci majetku), ji často uplatňují a udržují násilím nebo výhrůžkami. Jak jsme viděli na životě Ježíše Krista, věrný život neznamená, že tváří v tvář zlu budeme pasivní a lhostejní. Například v souvislosti s otrokářstvím v USA Ellen Whiteová napsala: „Když jsou lidské zákony v rozporu s Božím slovem a jeho zákonem, musíme poslouchat Boha, ať jsou následky jakékoli. Zákon naší země žádá, abychom vydali otroka jeho pánovi. Takový zákon však nemáme uposlechnout a musíme nést následky přestoupení tohoto zákona. Otrok není majetkem žádného člověka. Jeho právoplatným pánem je Bůh. Člověk proto není oprávněn rozhodovat o životě člověka patřícího Bohu a dělat si nárok na jeho vlastnictví.“ (1T 201.202)

**Aplikace**

`Situace ve světě se den ze dne zhoršuje, a to i navzdory našemu úsilí. Ježíš to věděl. Nebránilo mu to však v tom, aby sloužil druhým lidem. A nemělo by to zastavit ve službě druhým ani nás. Co můžeš právě dnes udělat pro někoho ve svém okolí, kdo je v nouzi a potřebuje pomoc?`