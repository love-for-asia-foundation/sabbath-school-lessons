---
title:  Štědrost
date:  17/09/2019
---

> <p></p>
> 16Podle toho jsme poznali, co je láska, že on za nás položil život. A tak i my jsme povinni položit život za své bratry. 17Má-li někdo dostatek a vidí, že jeho bratr má nouzi, a bez soucitu se od něho odvrátí – jak v něm může zůstávat Boží láska? 18Dítky, nemilujme pouhým slovem, ale opravdovým činem. (1J 3,16–18)

**Osobní studium**

Bible říká, že „radostného dárce miluje Bůh“ (2K 9,7). Ochotné, štědré a radostné dávání je důležitou a nedílnou součástí života křesťana. Zatímco na jedné straně bychom se měli v otázkách správy našich prostředků podřizovat výzvám Bible, na straně druhé musíme pochopit, že štědrost a dávání neznamená věnovat peníze bez rozmyslu na první možnou věc.

Štědrost bychom měli vnímat jako jednu z největších příležitostí a klíčových vlastností těch, kteří se „bojí Hospodina“, jak je několikrát zdůrazněno v Žalmu 112: „Dobře bývá muži, jenž se smiluje a půjčí a své věci spravuje dle práva... Rozděluje, dává ubožákům...“ (Ž 112,5.9)

`Přečti si texty Lv 25,35–37; Ž 119,36; 2K 8,12–15 a 1Tm 6,17–19. Co tyto texty a také úvodní verše říkají o dávání a o štědrosti vůči lidem v nouzi?`

Apoštol Pavel se ve svých novozákonních listech velmi často odvolává na Boží štědrost jako na zdroj křesťanské naděje. Boží štědrost se naplno projevila v Ježíši, který za nás dal svůj život. A právě Ježíšova smrt za nás se stává motivací pro náš život naplněný štědrostí vůči druhým: „Prosím za tebe, aby se tvá účast na společné víře projevila tím, že rozpoznáš, co dobrého můžeme učinit pro Krista.“ (Fm 1,6)

Štědrost je životní postoj, který se vyznačuje odvahou, velkomyslností a pochopením. V osobním životě, ve společnosti i v naší kultuře se však často setkáváme s takovými postoji, které nás vedou k zaměření se na sebe a ke snaze získat pro sebe co nejvíce. A pokud máme být upřímní, většina z nás je i vnitřně nastavena způsobem, který volá – já, já... mně, jen mně.

Pokud je naše víra opravdová, pak jsme ochotni zemřít sobeckému já a žít více pro druhé. Víra nám pomáhá vidět lidi tak, jak je vidí Bůh. Vidíme jejich dobro i zkaženost, silné stránky i slabosti. To nás vede k úsilí co nejvíce pomáhat lidem, kteří pomoc potřebují.

Štědrost je vlastnost, kterou vítají organizátoři různých charitativních akcí a dobročinných sbírek. Takto projevená štědrost je měřitelná a praktická. Hodnota daru však ještě nemusí nic vypovídat o samotné štědrosti dárců (Mk 12,41–44). Život každodenně naplněný štědrostí je mnohem důležitější a hodnotnější než výška daru. Potřebujeme se naučit oceňovat a podporovat ducha štědrosti ve všem, co děláme. Pro většinu lidí není dávání něčím přirozeným. Štědrost je výsledkem milosti, kterou se potřebujeme naučit aktivně a vědomě projevovat, ať už se nás naše hříšné a sobecké já snaží dotlačit kamkoli.

**Aplikace**

`Na základě čeho se rozhoduješ, komu a jak budeš pomáhat? Jakým způsobem se rozhodujete jako celý sbor?`

#### Další čtení: Vybrané citace od Ellen Whiteové

"Nesobecká štědrost naplňovala ranou církev velikou radostí; věřící totiž věděli, že svým úsilím přispívají ke zvěstování evangelia lidem, kteří dosud žijí ve tmě. Jejich obětavost svědčila o tom, že Boží milost nepřijali nadarmo. Takovou štědrost mohli projevovat jedině díky posvěcení Duchem svatým. Pro věřící i nevěřící to byl zázrak Boží milosti. {PNL 197.4}

Duchovní bohatství úzce souvisí s křesťanskou štědrostí. Kristovi následovníci by se měli radovat, že mohou svými životy zjevovat laskavost svého Vykupitele, a měli by to považovat za svou výsadu. Když dávají Pánu, platí pro ně zaslíbení, že již teď si ukládají poklad v nebi. Člověk může zabezpečit svůj majetek jedině tím, že jej vloží do rukou, které nesou stopy po ukřižování. Chce-li si užít svého jmění, ať ho použije pro dobro chudých a trpících. Pokud chce své vlastnictví rozmnožit, měl by dbát na Boží nařízení: „Cti Hospodina ze svého majetku i prvotinami z celé své úrody! Bohatě se naplní tvé sýpky, moštem budou přetékat tvé kádě.“ Přísloví 3,9.10. Jestliže se někdo snaží využít svůj majetek jen pro své sobecké cíle, utrpí věčné ztráty. Ale v okamžiku, kdy dá svůj poklad k dispozici Bohu, vloží na něj Bůh svůj podpis a opatří ho pečetí nepomíjitelnosti. {PNL 198.1}"

Předtím než Zacheus pohlédl do Kristovy tváře, činil skutečné pokání. Vyznal svůj hřích dříve, než jej lidé obvinili. Podřídil se hlasu Ducha svatého a začal žít podle slov, kterými kdysi Bůh promluvil ke starému Izraeli a která platí i pro nás: „Když tvůj bratr zchudne a nebude moci vedle tebe obstát, ujmeš se ho jako hosta a přistěhovalce a bude žít s tebou. Nebudeš od něho brát lichvářský úrok, ale budeš se bát svého Boha. Tvůj bratr bude žít s tebou. Své stříbro mu nepůjčuj lichvářsky, na poskytované potravě nechtěj vydělávat.“ „Nikdo nepoškodíte svého bližního, ale budeš se bát svého Boha. Já jsem Hospodin, váš Bůh.“ 3. Mojžíšova 25,35-37.17. Tato slova pronesl sám Kristus zahalený do oblakového sloupu. A první odpovědí Zachea na Kristovu lásku byl právě projev soucitu s chudými a trpícími. {TV 351.8}