---
title:  Milovat milosrdenství
date:  14/09/2019
---

### Texty na tento týden
Mt 6,25–33; Jk 1,5–8; 2,15.16; Iz 52,7; 1J 3,16–18; Iz 58,1–10

> <p>Základní verš</p>
> „Ve tmách vzchází přímým světlo; Bůh je milostivý, plný slitování, spravedlivý. Dobře bývá muži, jenž se smiluje a půjčí a své věci spravuje dle práva.“ (Ž 112,4.5)

Poznali jsme již, že Bible je plná jasných textů, které popisují, jak Bohu záleží na chudých a utlačovaných a jak vyzývá svůj lid, aby pracoval ve prospěch těchto lidí v nouzi. Navzdory pozornosti věnované této problematice se ukazuje, že biblické pověření jednat ve prospěch potřebných se daří naplňovat jen částečně. Dokonale a zcela bude vše napraveno až při Kristově návratu.

Do té doby bude zlo přetrvávat v různých podobách, podporované temným duchovním vlivem ďábla a jeho andělů. Mezi nejčastější projevy tohoto zla patří chudoba, násilí, útlak, otroctví, vykořisťování, sobectví a chamtivost. V takovém světě se naše církev, naše sbory a naše rodiny musejí aktivně stavět proti tomuto zlu – bez ohledu na to, jaké je to často těžké. V reakci na Boží lásku a na Boží pověření máme žít inspirováni Ježíšovou obětavou službou a máme být zmocněni a vedeni přítomností Ducha svatého. To všechno nás má vést k milosrdnému, vynalézavému a odvážnému jednání: „…abys zachovával právo, miloval milosrdenství a pokorně chodil se svým Bohem.“ (Mi 6,8)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

"Toto je Bohem vyvolená služba: „Rozevřít okovy svévole, rozvázat jha, dát ujařmeným volnost, každé jho rozbít, …nebýt netečný k vlastní krvi.“ Izajáš 58,6.7. Když poznáš, že jsi hříšník, kterého může zachránit jen láska nebeského Otce, pocítíš soucit k jiným „otrokům hříchu“. Na jejich bídu a pokání neodpovíš žárlivostí a podezíráním. Jakmile ve tvém srdci roztaje led sobectví, budeš společně s Bohem prožívat radost ze záchrany ztracených. Můžeš sice tvrdit, že jsi Božím dítětem, ale dokážeš to jen tím, že přijmeš svého zbloudilého bratra jako bratra, který „byl mrtev, a zase žije, ztratil se, a je nalezen“. Je s tebou spojen nejužšími pouty, protože ho Bůh přijal za svého syna. Popřeš-li svůj příbuzenský vztah k němu, dokážeš, že jsi jen nájemníkem, a ne členem Boží rodiny. {PM 106.1}

Radost z vítání ztraceného bude pokračovat, i když se jí nezúčastníš. Zachráněný bude mít zase místo u Otce a podíl na jeho práci. Komu bylo mnoho odpuštěno, mnoho miluje. Ty však zůstaneš venku ve tmě. „Kdo nemiluje, nepoznal Boha, protože Bůh je láska.“ 1. Janův 4,8. {PM 106.2}"