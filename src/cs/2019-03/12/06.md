---
title:  Hlas němých
date:  19/09/2019
---

> <p></p>
> 8Otevři svá ústa za němého, za právo všech postižených, 9ústa otevři, suď spravedlivě a zastaň se utištěného a ubožáka. (Př 31,8.9)

> <p></p>
> 6Zdalipak půst, který já si přeji, není toto: Rozevřít okovy svévole, rozvázat jha, dát ujařmeným volnost, každé jho rozbít? 7Cožpak nemáš lámat svůj chléb hladovému, přijímat do domu utištěné, ty, kdo jsou bez přístřeší? Vidíš-li nahého, obléknout ho, nebýt netečný k vlastní krvi? 8Tehdy vyrazí jak jitřenka tvé světlo a rychle se zhojí tvá rána. Před tebou půjde tvá spravedlnost, za tebou se bude ubírat Hospodinova sláva. 9Tehdy zavoláš a Hospodin odpoví, vykřikneš o pomoc a on se ozve: „Tu jsem!“ Odstraníš-li ze svého středu jho, hrozící prst a ničemná slova, 10budeš-li štědrý k hladovému a nasytíš-li ztrápeného, vzejde ti v temnotě světlo a tvůj soumrak bude jak poledne. (Iz 58,6–10)

**Osobní studium**

`Šalomoun napsal pravdivá slova o tom, že je „čas mlčet a čas mluvit“ (Kaz 3,7). Pro nikoho z nás není jednoduché najít správnou vyváženost mezi tím, kdy mluvit a kdy mlčet. Když však jde o to, abychom se zastávali utlačovaných, abychom byli hlasem němých a abychom zlo přemáhali dobrem, je možné, že jsme se jako církev dopustili mnoha chyb. Nebyli jsme až příliš často potichu, když měl zaznít náš hlas?`

Křesťané často hovoří o tom, že jsou Ježíšovýma rukama a nohama, čímž odkazují na povolání k praktické pomoci lidem, kterou nás Ježíš pověřil. Ale Bible představuje i prorocké poslání, jehož prostřednictvím Bůh pověřuje ženy a muže, aby se stali jeho hlasem. Mluvit Božím jménem znamená mluvit i ve prospěch těch, které chce Bůh chránit (Ž 146,6–10).

`Přečti si text Iz 58,1–10. Jak rozumíš tomuto textu v jeho historickém a místním kontextu? Co tento text znamená pro nás tady a dnes? Jak bys na základě myšlenek vyjádřených v této stati porovnal situaci ve společnosti tehdy a v dnešní době? Co se změnilo, a co je stejné?`

Volání proroků ke spravedlnosti nebylo nikdy cestou k oblíbenosti. Proroci však měli odvahu být hlasem umlčovaných – a to i přes nebezpečí a nepřátelství, kterému byli vystaveni (1Pt 3,17). K takovému postoji je vedlo Boží povolání, pochopení, jak moc Bohu záleží na spravedlnosti, soucit s neutěšenou situací chudých a utlačovaných a snaha o blaho celé společnosti.

Na základě našeho chápání evangelia a povolání zrcadlit světu Ježíše Krista můžeme jako adventisté nabídnout v souvislosti se zápasem o lepší svět mnoho dobrého.

Ve stanovisku církve k chudobě ve světě se mimo jiné říká: „Adventisté sedmého dne věří, že kroky směřující ke zmírnění chudoby a s tím spojené nespravedlnosti jsou důležitou součástí společenské odpovědnosti křesťanů. Bible jasně ukazuje mimořádný Boží zájem o chudé a jeho očekávání, jak se jeho následovníci budou chovat k těm, kteří nejsou schopni se o sebe postarat. Všechny lidské bytosti jsou stvořeny k Božímu obrazu a jsou příjemci Božího požehnání (L 6,20). Pomáháme-li chudým, následujeme tím Ježíšův příklad a učení (Mt 25,35.36). Adventisté sedmého dne jako duchovní společenství obhajují spravedlnost pro chudé a otevírají ‚svá ústa za němého, za právo všech postižených‘ (Př 31,8) a staví se proti těm, kteří ‚nuzným odnímají možnost obhajoby‘ (Iz 10,2). Jsme povoláni ke spolupráci Bohem, který ‚obhájí poníženého, ubožákům zjedná právo‘ (Ž 140,13).“ (Oficiální stanovisko Církve adventistů sedmého dne ke světové chudobě, 24. června 2010)

**Aplikace**

`Jakým způsobem by tvůj místní sbor mohl ve svém okolí působit jako „tvůrce pokoje“?`

#### Další čtení: Vybrané citace od Ellen Whiteové

"Nevznesl jedinou námitku na svoji obranu. Nakonec byli zmateni i jeho žalobci, nevěděli kudy kam a zuřili. Vyšetřování k ničemu nevedlo, zdálo se, že všechny jejich nástrahy jsou marné. Kaifáš byl zoufalý. Zbývalo jediné: přimět Krista k tomu, aby se usvědčil sám. Velekněz vstal, jeho tvář planula hněvem a z jeho hlasu i vystupování bylo zřejmé, že by Ježíše nejraději zabil. Vykřikl: „Nic neodpovídáš na to, co tihle proti tobě svědčí?“ Matouš 26,62. {TV 449.3}

Ježíš zachoval klid. „Byl trápen a pokořil se, ústa neotevřel; jako beránek vedený na porážku, jako ovce před střihači zůstal němý, ústa neotevřel.“ Izajáš 53,7. {TV 450.1}

Kaifášova otázka

Nakonec Kaifáš pozvedl pravici směrem k nebi a zvolal: „Zapřísahám tě při Bohu živém, abys nám řekl, jsi-li Mesiáš, Syn Boží!“ Matouš 26,63. {TV 450.2}

K této výzvě už Kristus nemohl zůstat hluchý. Byl čas mlčet, ale také čas mluvit. Ježíš nepromluvil, dokud se jej velekněz přímo nezeptal. Věděl, že když odpoví, bude to pro něho znamenat jistou smrt. Otázku mu položil nejvyšší představitel národa ve jménu Všemohoucího Boha. Kristus chtěl zachovat patřičnou úctu k zákonu. Navíc velekněz zpochybnil jeho vztah k Otci. Spasitel musel jasně odhalit svoji povahu i poslání. {TV 450.3}"