---
title:  Únava ze soucitu
date:  16/09/2019
---

> <p></p>
> 5Má-li kdo z vás nedostatek moudrosti, ať prosí Boha, který dává všem bez výhrad a bez výčitek, a bude mu dána. 6Nechť však prosí s důvěrou a nic nepochybuje. Kdo pochybuje, je podoben mořské vlně, hnané a zmítané vichřicí. 7Ať si takový člověk nemyslí, že od Pána něco dostane; 8je to muž rozpolcený, nestálý ve všem, co činí. (Jk 1,5–8)

**Osobní studium**

Naše dobré úmysly mohou být velmi snadno zcela ochromeny těžkostmi, se kterými se setkáváme. Pokud však tomuto tlaku odoláme, mnozí z nás chtějí a mohou udělat něco, co přinese změnu do života trpících. Existuje množství způsobů, jak můžeme pozitivně zasáhnout do života lidí v nouzi.

Soucit: Ukázali jsme si, že prvním krokem na cestě k pomoci je vcítění se do bolesti a trápení, jež prožívají trpící. Potřebujeme v sobě rozvíjet citlivost k utrpení druhých. Lidé dnes ale mluví i o „únavě ze soucitu“, což je v podstatě vyjádřením myšlenky, že jsme vystaveni působení tolika tragédií a bolestí, že mnozí z nás jsou unaveni a možná doslova zničeni množstvím různých případů, které vyžadují naši emocionální energii a finanční podporu. Ježíš si byl velmi dobře vědom zla a bolesti kolem sebe, a přesto neustále projevoval soucit. V tom je nám velkým příkladem.

Vzdělání: Mnoho případů nespravedlnosti a chudoby je velmi komplikovaných. Je proto důležité dozvědět se a zjistit toho o konkrétních okolnostech co nejvíce. Existuje mnoho příkladů, kdy lidé navzdory těm nejlepším úmyslům a s upřímnou snahou pomoci způsobili problémy. Tím bychom neměli omlouvat svou nečinnost, ale měli bychom se usilovat zapojit do pomoci takovým způsobem, který bude promyšlený, bude vycházet z dostatku informací a z pochopení dané problematiky.

Modlitba: Když vidíme problém, často nás jako první napadne udělat něco „praktického“. Bible nám však připomíná, že také modlitba je praktická. Do života chudých a utiskovaných můžeme přinést změny už jen svými modlitbami za ty, kteří mají nad nimi nějakou moc (1Tm 2,1.2). Zároveň bychom měli prosit o Boží vedení, abychom uměli najít co nejlepší způsob podpory (Př 2,7.8).

Očekávání: Dalším důležitým prvkem ve snaze zmírnit utrpení druhých je mít správné očekávání. Potřebujeme si uvědomit komplexnost sociálních, politických a osobních vlivů. Měli bychom usilovat o to, abychom lidem poskytli možnosti a příležitosti, které by jinak neměli. Někdy nás možná zklame způsob, jak tito lidé s poskytnutými možnostmi naloží, ale musíme jejich rozhodnutí respektovat. Ať už se budeme snažit udělat pro trpící cokoliv, měli bychom se řídit principem: „Jak byste chtěli, aby lidé jednali s vámi, tak vy ve všem jednejte s nimi.“ (Mt 7,12)

`Jakou roli by měla podle úvodních veršů sehrát modlitba v jednání křesťana? Co říká text Jk 2,15.16 o naší odpovědnosti při pomoci druhým?`

**Aplikace**

`Kde je podle tebe hranice mezi poslušností autority a postavením se na obranu těch, kteří by se mohli stát obětí vládní moci?`