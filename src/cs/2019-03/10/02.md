---
title:  „Neboť Bůh tak miloval svět...“
date:  01/09/2019
---

> <p></p>
> 16Neboť Bůh tak miloval svět, že dal svého jediného Syna, aby žádný, kdo v něho věří, nezahynul, ale měl život věčný. 17Vždyť Bůh neposlal svého Syna na svět, aby svět soudil, ale aby skrze něj byl svět spasen. (J 3,16.17)

**Osobní studium**

Text J 3,16 říká: „Neboť Bůh tak miloval svět...“ Řecké slovo označující „svět“ – kosmos – znamená „svět jako stvořený a uspořádaný subjekt“ (5BC 929). Tento verš sice hovoří o spasení lidí, ale plán spasení se vztahuje na stvoření jako celek.

`Přečti si text Ř 8,20–23. Co tyto verše říkají o širším významu plánu spasení?`

Samozřejmě, spasení se týká osobního vztahu každého z nás k Hospodinu. Jde však o víc. Ospravedlnění neznamená jen odpuštění našich hříchů. V ideálním případě zahrnuje i to, že Hospodin prostřednictvím Ježíše a mocí Ducha svatého vytváří Boží rodinu. Tedy společenství, které svou radost z odpuštění a z jistoty spasení dává najevo mimo jiné i tím, že vydává světu svědectví svými dobrými skutky.

`Jakým způsobem v úvodních textech 17. verš doplňuje a rozšiřuje 16. verš?`

Chápeme, že Bůh nemiluje jen nás, ale i jiné lidi. Miluje ty, které máme rádi, a my z toho máme radost. Miluje i ty, kterým se snažíme předat evangelium, a toto poznání je pro nás často motivací evangelizace. Bůh však miluje i ty, v jejichž blízkosti se necítíme dobře nebo z nich máme strach. Bůh miluje všechny lidi na celém světě – a to i ty, které nemáme v lásce a které „nemusíme“.

Při pozorování stvoření můžeme vidět Boží lásku. Bible znovu a znovu ukazuje, že svět kolem nás je důkazem Boží dobroty: „...protože on [Otec v nebesích] dává svému slunci svítit na zlé i dobré a déšť posílá na spravedlivé i nespravedlivé.“ (Mt 5,45) Život samotný je Božím darem a bez ohledu na osobní postoj vůči Bohu je každý člověk příjemcem tohoto daru.

**Aplikace**

`Proč je tak snadné dávat přednost (možná i podvědomě) bohatým před chudými?`