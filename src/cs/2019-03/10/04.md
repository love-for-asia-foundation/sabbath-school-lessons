---
title:  Milost a dobré skutky
date:  03/09/2019
---

> <p></p>
> 8Milostí tedy jste spaseni skrze víru. 9Spasení není z vás, je to Boží dar; není z vašich skutků, takže se nikdo nemůže chlubit. 10Jsme přece jeho dílo, v Kristu Ježíši stvořeni k tomu, abychom konali dobré skutky, které nám Bůh připravil. (Ef 2,8–10)

**Osobní studium**

Co nám úvodní verše říkají o vztahu mezi milostí a dobrými skutky? Pokus se to shrnout vlastními slovy.

Z biblických zpráv se dozvídáme, že jsme – mimo jiné – byli stvořeni, abychom uctívali Boha a sloužili druhým. Můžeme se pouze pokusit představit si, jak by to asi mohlo vypadat, kdybychom žili v bezhříšném prostředí.

Vinou hříchu dnes známe jen zničený a mravně porušený svět. Naštěstí pro nás Boží milost projevená v Ježíšově oběti za hříchy světa otevírá cestu pro odpuštění a uzdravení. A tak i přes hříchem poznamenaný svět se naše životy mohou přiblížit Božímu mistrovskému záměru a Bůh nás může použít jako své spolupracovníky ve snaze uzdravovat zranění a napravovat škody, které vznikly v životech druhých (Ef 2,10). „Ti, kdo dostávají, mají dávat druhým. Ze všech stran přichází volání o pomoc. Bůh povolává lidi, aby ochotně a rádi sloužili svým bližním.“ (MH 103; ŽNP 46)

Zopakujme si, že dobré skutky, jako péče o chudé, povzbuzování utlačovaných a sycení hladových, neděláme proto, abychom získali spasení nebo obstáli před Bohem. Pouze ve víře dostáváme v Kristu všechno, co kdy budeme potřebovat, abychom před Bohem obstáli.

Sami sebe bychom vždy měli vnímat jako hříšníky a oběti hříchu a měli bychom si znovu a znovu uvědomovat, že Bůh nás miluje a vykoupil nás. A přestože neustále zápasíme s pokušením egoizmu a chamtivosti, sebeobětavá a pokorná Boží milost nám nabízí zcela jiný, nový způsob života a lásky, který promění naše bytí.

`Když se díváme na kříž, vidíme úžasnou a dokonalou oběť přinesenou za nás a uvědomujeme si, že nemůžeme vůbec nic přidat k tomu, co díky této oběti v Kristu dostáváme. To samozřejmě neznamená, že nemáme vůbec nijak odpovědět na to, co jsme v Kristu dostali. Naopak, musíme reagovat! A jak lépe bychom mohli reagovat na lásku, kterou jsme dostali, než tím, že budeme projevovat lásku druhým?`

**Aplikace**

`Přemýšlej, jak hřích ovlivňuje tebe a tvůj život. Kde stojíš ve velkém sporu mezi dobrem a zlem? Jaká je jediná správná reakce na tvoje zjištění?`