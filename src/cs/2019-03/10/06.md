---
title:  Věčné evangelium
date:  05/09/2019
---

> <p></p>
> 6Tu jsem viděl jiného anděla, jak letí středem nebeské klenby, aby zvěstoval věčné evangelium obyvatelům země, každé rase, kmeni, jazyku i národu. 7Volal mocným hlasem: „Bojte se Boha a vzdejte mu čest, neboť nastala hodina jeho soudu; poklekněte před tím, kdo učinil nebe, zemi, moře i prameny vod.“ (Zj 14,6.7)

**Osobní studium**

Proměňující pozvání evangelia adresované „každé rase, kmeni, jazyku i národu“ (Zj 14,6) platilo v průběhu celých dějin křesťanství. Zjevení však mluví také o obnoveném hlásání tohoto poselství – dobré zprávy o Ježíši a všech jeho zaslíbeních – na konci času.

`Jak je obecné chápání evangelia (shrnuté například v J 3,16) obsaženo v poselství anděla, o němž čteme v úvodních verších?`

Text Zjevení 14,7 v sobě spojuje tři klíčové prvky, o kterých jsme již při našem studiu hovořili v souvislosti s Božím pohledem na zlo, chudobu a útlak:

Soud. Dožadování se soudu, tedy nastolení spravedlnosti, opakovaně zaznívá ve volání utlačovaných. Naštěstí Bible zobrazuje Boha jako toho, který slyší volání lidí v nouzi a těžkostech. Jak se často opakuje například v Žalmech, lidé vystavení nespravedlivému jednání vnímají Boží soud jako evangelium, tedy dobrou zprávu.

Uctívání. V textech hebrejských proroků nacházíme časté propojení mezi uctíváním a dobrými skutky. Nejvíce se to projevuje při srovnání bohoslužebných aktivit těch, kteří sice o sobě prohlašují, že jsou Božím lidem, ale ve skutečnosti se dopouštějí ohavností a nespravedlnosti ve vztahu ke svým bližním. Jako příklad můžeme uvést text Iz 58, kde Bůh velmi jasně uvádí, že ze všeho nejvíce touží po takových bohoslužebných projevech, které se projevují dobrotou a péčí o chudé a nuzné (Iz 58,6.7).

Stvoření. Jak jsme již viděli, jedním ze základů Božího volání po spravedlnosti je skutečnost, že všichni tvoříme velkou lidskou rodinu. Všichni jsme stvořeni k obrazu Božímu, Bůh nás všechny miluje a v jeho očích máme všichni obrovskou hodnotu. Nikdo by proto neměl být vykořisťován, zne­užíván nebo utlačován pro nespravedlivý zisk a chamtivost jiných. Je zřejmé, že hlásání evangelia na konci času je výzvou k přijetí záchrany, vykoupení a obnovy, které Bůh koná pro padlé lidstvo. I uprostřed pronásledování a sporu o pravé a falešné uctívání (Zj 14,8–12) bude mít Bůh lid, který bude reprezentovat to, co je správné, bude obhajovat Boží přikázání a bude mít víru Ježíše Krista – a to i uprostřed toho nejhoršího zla.

**Aplikace**

`Které skupiny lidí v tvém okolí jsou diskriminovány? Jak jim můžeš pomoci ty sám a jak jim může sloužit vaše sborové společenství?`