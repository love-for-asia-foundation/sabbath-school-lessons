---
title:  Soucit a pokání
date:  02/09/2019
---

> <p></p>
> 41Když už byl blízko a uzřel město, dal se nad ním do pláče 42a řekl: „Kdybys poznalo v tento den i ty, co vede k pokoji! Avšak je to skryto tvým očím.“ (L 19,41.42)

**Osobní studium**

To, že známe příběh velkého sporu a spasení, nás vede k poznání pravdy o životě, které je základem pro pochopení našeho světa a naší situace – všichni a vše je poznamenáno pádem a hříchem. Náš svět není takový, jak vypadal při stvoření. A přestože i dnes neseme Boží obraz, k němuž jsme byli stvořeni, jsme součástí padlého světa. Hřích v našich životech má stejnou podstatu jako zlo, které způsobilo tolik bolesti, utrpení a útlaku na celém světě.

Je pochopitelné, že cítíme bolest, neklid, zármutek z tragického stavu světa i lidí kolem nás. Museli bychom být roboti, abychom necítili bolest života na tomto světě. Nářek v knize Žalmů, zármutek Jeremjáše a ostatních proroků, slzy a lítost Ježíše – to vše je přirozenou odezvou na stav světa, a především na situaci těch, kteří trpí pod vlivem zla na světě.

`Přečti si texty Mt 9,36; 14,14; L 19,41.42 a J 11,35. Jaké situace naplňovaly podle těchto veršů Ježíše soucitem? Jak může člověk získat srdce, které je citlivé na bolest kolem nás?`

Musíme si uvědomit, že hřích a zlo nejsou jen kdesi „venku“ a „mimo“ nebo výsledkem hříchu někoho jiného. „Říkáme-li, že jsme bez hříchu, klameme sami sebe a pravda v nás není.“ (1J 1,8) Bibličtí proroci vnímali hřích jako tragédii, která však nespočívala jen v tom, že někdo porušil „pravidla“, ale v tom, že hřích narušil vztah mezi Bohem a jeho lidem a že náš hřích ublížil jiným lidem.

Egoizmus, chamtivost, lakota, předsudky, lhostejnost a bezohlednost – to vše tvoří podstatu zla, nespravedlnosti, chudoby a útlaku ve světě. Vyznání naší hříšnosti je prvním krokem nejen k pojmenování tohoto zla, ale také k tomu, abychom dovolili Boží lásce zaujmout v našich srdcích to správné místo: „Jestliže vyznáváme své hříchy, on je tak věrný a spravedlivý, že nám hříchy odpouští a očišťuje nás od každé nepravosti.“ (1J 1,9)

**Aplikace**

`Jak by se měl změnit náš postoj k druhým lidem a k tomu, jak žijí, když si uvědomíme, že i je Bůh stvořil a miluje je?`