---
title:  Podněty k zamyšlení
date:  06/09/2019
---

Přečti si 1. kapitolu „Největší dar lidstvu“ v knize Touha věků a 6. kapitolu „Zachráněni, aby sloužili“ z knihy Život naplněný pokojem.

„Pán Bůh považuje celou zemi za svou vinici. Přestože je nyní v rukou uchvatitele, patří Bohu. Je Boží, protože ji Bůh stvořil a protože ji vykoupil. Kristus přinesl oběť za celý svět. ‚Neboť Bůh tak miloval svět, že dal svého jediného Syna.‘ (J 3,16) V tomto jediném daru lidé dostali všechny ostatní dary. Celý svět denně přijímá požehnání od Boha. Každá kapka deště, každý paprsek světla, který dopadne na naše nevděčné pokolení, každý lístek, každá květina a každý plod svědčí o Boží shovívavosti a o jeho velké lásce.“ (COL 301.302; PM 153)

„V Kristu není rozdíl mezi Židem a pohanem, otrokem a svobodným. Všichni se stali blízkými pro Kristovu prolitou krev (Ga 3,28; Ef 2,13). Musíme slyšet a odpovídat na volání trpícího lidstva bez ohledu na náboženské rozdíly... Všude kolem nás žijí lidé, kteří potřebují projevy soucitu a konkrétní pomoc. Vdovy potřebují soucit a pomoc. Kristus pověřil své následovníky, aby pečovali o sirotky. V mnoha zemích jsou sirotci zanedbáváni. Možná že vypadají drsně, zanedbaně a na první pohled zcela odpudivě, přesto však patří Bohu. Pán je vykoupil za velikou cenu a v jeho očích jsou právě tak drahocenní jako my. Patří do velké Boží rodiny a křesťané jsou za ně zodpovědní jako Boží správcové.“ (COL 386.387; PM 198)

**Otázky k rozhovoru**

`1. 	Jak můžeme předejít pokušení myslet si, že když děláme dobré skutky a pomáháme druhým, jsme díky svému úsilí lepší a v Božích očích si za to zasloužíme uznání?`

`2. 	Je tvá církev společenstvím, ve kterém mezi lidmi „není rozdílu“ a všichni jsou v Kristu jedno? Jak by se to mohlo projevit ještě výrazněji? Má vaše společenství otevřené dveře opravdu pro všechny? Jaké problémy v této oblasti vidíte a jak by se daly vyřešit?`

`3. 	Jsou lidé, kteří jsou v nouzi a potřebují naši bezprostřední praktickou pomoc. Zároveň jim však chceme zvěstovat evangelium. Jak mezi těmito dvěma činnostmi (praktickou pomocí a zvěstováním evangelia) najít správnou vyváženost? Jak se můžeme naučit dělat obojí?`

**Shrnutí**

Boží láska, jak je vyjádřena v plánu spasení a prostřednictvím života a oběti Ježíše Krista, nám nabízí odpuštění, život a naději. Jako příjemci této milosti usilujeme podělit se o ni s ostatními. Motivací naší snahy není zasloužit si spasení. Naše touha sloužit je motivována Kristovou láskou a vědomím, že jsme byli stvořeni a znovuzrozeni, abychom konali skutky, jaké si přeje Bůh. Proto evangelium mění vztahy a vede nás ke službě těm, kteří naši pomoc nejvíce potřebují.

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí, kterým byste rádi představili Boží lásku.