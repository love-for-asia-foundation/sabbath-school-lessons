---
title:  Naše společné lidství
date:  04/09/2019
---

> <p></p>
> Což nemáme my všichni jednoho Otce? Což nás nestvořil jediný Bůh? Proč jsme vůči sobě věrolomní a znesvěcujeme tak smlouvu svých otců? (Mal 2,10)

> <p></p>
> 26Celé lidstvo vytvořil z jediného člověka, rozsadil nás po celé zemi a vymezil jednotlivým národům prostor i dějinná období. 27A všichni máme veliký úkol: hledat Boha. A tu po pracném poznávání zjišťujeme, že je nám vlastně nablízku. 28On nám totiž dává život, pohyb a celé bytí. Pěkně to vyjádřili někteří vaši básníci: jsme jeho děti, Boží rodina. (Sk 17,26–28; SNC)

**Osobní studium**

Ježíš se svou službou a svým učením zaměřoval na všechny skupiny lidí. Každého, kdo k němu přišel s upřímnými pohnutkami – ať už šlo o ženy se špatnou pověstí, výběrčí daní, malomocné, Samařany, římské setníky, náboženské vůdce nebo děti – Ježíš vítal s opravdovou vroucností a péčí. Jak postupně zjišťovala i raná církev, toto přijetí v sobě zahrnovalo také nabídku daru spasení.

Když první křesťané rozpoznali, že evangelium je určeno všem, nebrali dobré skutky ve prospěch druhých jako něco „milého“, co by se mohlo dělat navíc. Pomoc bližním a práce ve prospěch druhých lidí tvořily podstatu jejich chápání evangelia, podobně jak to viděli v životě, službě a smrti Ježíše Krista. Ano, museli se v této souvislosti vyrovnávat s různými výzvami – jako jednotlivci (Pavel a Petr ve Sk 10,9–20) i jako církev (koncil v Jeruzalémě, Sk 15). Hned od začátku si tak začali uvědomovat obrovskou změnu, kterou evangelium přineslo do jejich chápání Boží lásky. Poznali, že Boží láska zahrnuje každého a že musí ovlivňovat všechny, kteří Boha následují.

`Uvažuj o uvedených textech. Co tyto verše říkají o tom, že máme jako lidé stejný původ a stejné postavení před Bohem? Jak by měly myšlenky v těchto verších ovlivňovat tvůj postoj k druhým lidem?`

Mal 2,10

Sk 17,26

Ř 3,23

Ga 3,28

Nemusíme dlouho přemýšlet, komu vlastně máme sloužit, jednoduše vykročme a služme. A možná se nám stane, že někdo, o kom bychom to nikdy nepředpokládali, pomůže nám. Všeobecnou charakteristiku lidství je možné lépe rozpoznat ve společenství těch, které sjednocuje evangelium, zachraňující Boží láska a povolání, abychom v něm byli jedno: „Neboť my všichni, ať Židé či Řekové, ať otroci či svobodní, byli jsme jedním Duchem pokřtěni v jedno tělo a všichni jsme byli napojeni týmž Duchem.“ (1K 12,13)

**Aplikace**

`Přemýšlej o verších 1J 3,16.17. Jak tyto verše vyjadřují správnou odpověď na Ježíšovu oběť na kříži? Jak se tato odpověď prakticky projevuje ve tvém každodenním životě?`