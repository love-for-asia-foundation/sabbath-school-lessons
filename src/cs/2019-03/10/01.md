---
title:  Život podle evangelia
date:  31/08/2019
---

### Texty na tento týden
Ř 8,20–23; J 3,16.17; Mt 9,36; Ef 2,8–10; 1J 3,16.17; Zj 14,6.7

> <p>Základní verš</p>
> „Milostí tedy jste spaseni skrze víru. Spasení není z vás, je to Boží dar; není z vašich skutků, takže se nikdo nemůže chlubit. Jsme přece jeho dílo, v Kristu Ježíši stvořeni k tomu, abychom konali dobré skutky, které nám Bůh připravil.“ (Ef 2,8–10)

Vždy, když začneme uvažovat o Božích přikázáních, požadavcích a pokynech, dostáváme se do nebezpečí, nebo dokonce do pokušení, myslet si, že si svým jednáním můžeme získat Boží přízeň a zasloužit si spasení – nebo k němu alespoň nějak přispět. Bible nám však opakovaně připomíná, že jsme hříšníci zachránění Boží milostí prostřednictvím Ježíše Krista a jeho zástupné smrti za nás na kříži. Je snad něco, co bychom k tomu mohli jakýmkoliv způsobem přidat? Jak napsala Ellen G. Whiteová: „Kdybyste dali dohromady vše, co je v člověku dobré, svaté, ušlechtilé a krásné, a pak byste to předložili Božím andělům jako něco, co by mělo vést ke spasení člověka nebo co by mělo být nějakou zásluhou, byl by takový plán odmítnut jako zrada.“ (FW 24)

Ani naše skutky milosrdenství a soucitu vůči lidem v nouzi bychom proto neměli vnímat jako něco, díky čemuž bychom si mohli zasloužit spasení. Zároveň však platí, že když stále více chápeme spasení a uvědomujeme si jeho hodnotu, budeme jako příjemci Boží lásky stále jasněji vidět souvislost mezi jeho láskou vůči nám a zájmem o chudé a utlačované. Přijali jsme, abychom dávali. Když vidíme, jak moc Bůh miloval nás, vnímáme i skutečnost, jak moc miloval ostatní – a chápeme jeho povolání, abychom druhé milovali i my.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`