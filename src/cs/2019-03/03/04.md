---
title:  Den rovnosti
date:  16/07/2019
---

> <p></p>
> 8Pamatuj na den odpočinku, že ti má být svatý. 9Šest dní budeš pracovat a dělat všechnu svou práci. 10Ale sedmý den je den odpočinutí Hospodina, tvého Boha. Nebudeš dělat žádnou práci ani ty ani tvůj syn a tvá dcera ani tvůj otrok a tvá otrokyně ani tvé dobytče ani tvůj host, který žije v tvých branách. 11V šesti dnech učinil Hospodin nebe i zemi, moře a všechno, co je v nich, a sedmého dne odpočinul. Proto požehnal Hospodin den odpočinku a oddělil jej jako svatý. (Ex 20,8–11)

**Osobní studium**

Při čtení deseti přikázání v Ex 20. kapitole a Dt 5. kapitole si jasně uvědomíme, že nejdelší a také nejpodrobnější je přikázání o sobotě. Zatímco na vyjádření některých jiných přikázání stačí v češtině jedno slovo (v hebrejštině dvě), čtvrté přikázání hovoří podrobně o tom, proč, jak a kdo má pamatovat na sobotní den.

`Co úvodní verše říkají o služebnících, cizincích, a dokonce o zvířatech? Jak těmto slovům rozumíš?`

V souvislosti s přikázáním o sobotě stojí za povšimnutí právě zaměření na druhé. Ve své knize Ztracený význam sedmého dne Sigve K. Tonstad píše, že takový typ přikázání je jedinečný a nemá paralelu v předpisech žádného jiného národa. Přikázání o sobotě „dává přednost směrem zdola nahoru, a ne shora dolů. Velký důraz klade na ty nejslabší a nejzranitelnější členy společnosti. Ti, kteří potřebují odpočinek nejvíce – otroci (sluhové), cizinci a tažná zvířata – jsou zmíněni jednotlivě. Během odpočinku najdou všichni znevýhodňovaní, dokonce i zvířata, svého spojence a stoupence.“ (The Lost Meaning of the Seventh Day; Michigan: Andrews University Press 2009, str. 126.127)

Celé přikázání se naléhavě zaměřuje na to, aby sobota byla dnem, ze kterého bu­dou mít radost a užitek všichni. Ve světle soboty jsme si všichni rovni. Pokud je něk­do během týdne zaměstnavatelem, pak nemá žádné právo vyžadovat od svých zaměstnanců práci i v sobotu. Tím důvodem je skutečnost, že i pro ně Bůh připravil den odpočinku. Pokud je někdo zaměstnancem – nebo dokonce otrokem – sobota mu připomíná, že i on je stvořen a spasen Bohem. Bůh každého člověka zve, aby slavil sobotu způsobem, který je jiný než naše každodenní povinnosti. Týká se to i těch, kteří nejsou součástí lidu světícího sobotu. Dokonce i „cizinec, který je v tvých branách“ (Ex 20,10), má mít ze soboty užitek.

Tato myšlenka musela přinést úplně jinou perspektivu do vnímání Izraelců, jejichž dosavadní zkušeností bylo jen otroctví a zanedbávání. Bůh chtěl, aby si do nové země, kterou měli obývat, nepřinesli návyky a zlozvyky jejich minulých utlačovatelů. Kromě toho, že Hospodin dal Izraelcům podrobné zákony a pravidla pro fungování společnosti, dal jim (a vlastně i nám) kaž­dotýdenní připomínku, která mocným způ­so­bem ukazuje, že všichni jsme si před Bohem rovni.

**Aplikace**

`Jak se můžete o požehnání soboty podělit ve svém městě nebo obci tak, aby z něj měli požehnání i ti, co sobotu nesvětí?`