---
title:  Mana pro každého
date:  14/07/2019
---

> <p></p>
> 16„…Hospodin přikázal toto: Nasbírejte si ho každý, kolik potřebujete k jídlu. Každý vezmete podle počtu osob ve svém stanu ómer na hlavu.“ 17Izraelci tak učinili a nasbírali někdo více, někdo méně. 18Pak odměřovali po ómeru. Ten, kdo nasbíral mnoho, neměl nadbytek, a kdo nasbíral málo, neměl nedostatek. Nasbírali tolik, kolik každý k jídlu potřeboval. (Ex 16,16–18)

**Osobní studium**

Generace židů prožily život v egyptském zajetí, kde lidé strádali pod velkým sociálním útlakem. To výrazně ovlivnilo celý národ. Bůh proto toužil pozvednout čerstvě vysvobozené otroky a ukázat jim lepší způsob života. Mimo jiné jim dal zákony, které měly napomoci co nejlepšímu fungování jejich nového společenství. Jeden z prvních kroků tohoto procesu probíhal prostřednictvím praktického a názorného „vyučování“.

Během čtyřiceti let putování po poušti se s železnou pravidelností opakovaly viditelné důkazy Boží péče, které se staly součástí života celého společenství. Šlo o nebeský pokrm, manu, která se pravidelně objevovala (a také neobjevovala) na zemi kolem tábora Izraelců.

`Jak podle úvodních veršů rozumíš pravidlům, podle kterých měli Izraelci sbírat manu? Na co je v těchto verších položen důraz?`

V 2K 8,10–15 se Pavel nepřímo odvolává na slova z knihy Exodus jako na příklad, kterým by se křesťané měli řídit při svém dávání: „Váš přebytek pomůže nyní jejich nedostatku, aby zase jindy jejich přebytek přišel k dobru vám ve vašem nedostatku; tak nastane vyrovnání.“ (2K 8,14)

Izraelci se měli z každodenního daru many naučit, že Bůh dává dostatek pro kaž­dého člověka a pro celé stvoření. Stejný princip bychom si měli osvojit i my. Pokud si vezmeme jen tolik, kolik potřebujeme, a o náš nadbytek jsme připraveni se rozdělit s ostatními, pak bude mít každý dost a o kaž­dého bude postaráno. Pokud si každý den vezmeme jen tolik, kolik potřebujeme, vyjadřujeme tím důvěru, že i další den přinese dostatek. Utlačovaní lidé, mezi něž patřili i Izraelci v egyptském zajetí, měli tendenci zaměřovat se na vlastní přežití. Bůh jim však chtěl ukázat, jak vypadá život založený na důvěře, štědrosti a dávání.

Takové jednání mělo však ještě jeden významný rozměr. Každý pátek se objevovala dvojnásobná dávka many. V tento den – a jen v tento den – měli lidé v přípravě na sobotu nasbírat dvakrát více many. Takové mimořádně opatření související se sobotou bylo pro Izraelce jen další možností, jak se naučit Bohu důvěřovat. Dvojnásobný díl many, čin Boží milosti, umožnil Izraelcům naplno prožívat odpočinek, který jim Hospodin zaslíbil v souvislosti se sobotním dnem.

**Aplikace**

`Jak by se princip „váš přebytek pomůže nyní jejich nedostatku, aby zase jindy jejich přebytek přišel k dobru vám ve vašem nedostatku; tak nastane vyrovnání“ mohl aplikovat ve vašem společenství, případně v celé společnosti?`