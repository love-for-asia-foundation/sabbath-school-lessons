---
title:  Den uzdravení
date:  17/07/2019
---

> <p></p>
> 9Odtud šel dál a přišel do jejich synagógy. 10A byl tam člověk s odumřelou rukou. Otázali se Ježíše: „Je dovoleno v sobotu uzdravovat?“ Chtěli ho totiž obžalovat. 11On jim řekl: „Kdyby někdo z vás měl jedinou ovečku, a ona by mu v sobotu spadla do jámy, neuchopil by ji a nevytáhl? 12A oč je člověk cennější než ovce! Proto je dovoleno v sobotu činit dobře.“ 13Potom řekl tomu člověku: „Zvedni tu ruku!“ Zvedl ji, a byla zase zdravá jako ta druhá. 14Farizeové vyšli a smluvili se proti němu, že ho zahubí. (Mt 12,9–14)

**Osobní studium**

Sobota a její zachovávání mělo být požehnáním pro všechny. V době Ježíšova příchodu na zem však už sobota měla pro mnohé náboženské vůdce úplně jiný smysl. Namísto dne svobody a rovnosti se sobota stala dnem lidských pravidel a zákazů postavených na „tradici“ v podání starších. Ježíš se stavěl proti takovým praktikám a názorům – a to zejména tehdy, když byly druhým lidem vnucovány.

Je pozoruhodné, jakými způsoby Ježíš zdůrazňoval skutečný smysl soboty, kterým podle něj bylo vysvobození a odpočinek. Ježíš tuto skutečnost připomínal i tím, že uzdravoval. Evangelisté zdůrazňují zejména uzdravení, která Ježíš uskutečnil v sobotu. I tímto způsobem klade Bible důraz na opravdový smysl a obsah soboty. V příbězích o uzdravení v sobotu Ježíš velmi často hovoří o tom, zda je „vhodné“ (a správné) v sobotu uzdravovat. Farizeové velmi často právě tyto jeho výroky používali jako ospravedlnění svých intrik směřujících nakonec až k Ježíšově popravě.

`Uvažuj o následujících textech mluvících o Ježíšových uzdraveních v sobotu: Mt 12,9–14; Mk 1,21–26 a J 9,1–16. Co tě v těchto příbězích zaujalo nejvíc? Proč?`

Ježíš svým jednáním a svými výroky potvrzoval, že sobota je důležitá. Potřebujeme sobotu určitým způsobem „ohraničit“, abychom si ji uchovali jako mimořádný čas a umožnili, aby se stala příležitostí pro rozvoj našeho vztahu s Bohem, s našimi rodinami, naším společenstvím a s naší komunitou. Ale zachovávání soboty nesmí být sobecky zaměřeno pouze na nás. Jak řekl Ježíš: „Proto je dovoleno [řecky exestin – ‚je náležité, zákonné‘] v sobotu činit dobře.“

Mnozí členové církve dělají mnoho dobrého a projevují péči o druhé. Ale další mezi námi cítí, že by naše pomoc mohla být větší. Víme, že Bůh se stará o ty, kteří jsou zraněni, utlačováni nebo zapomenuti – a že my bychom se také o ně měli starat. V sobotu se podle přikázání nemáme zaměřovat na naši práci a jsme osvobozeni od různých každodenních povinností. To nám umožňuje mít více času na to, abychom se v sobotu zaměřili na druhé, což může být jedním ze způsobů opravdového a aktivního zachovávání soboty. „Podle čtvrtého přikázání byla sobota zaměřena na odpočinek a náboženskou bohoslužbu. Všechno světské zaměstnání mělo být zastaveno, ale činy milosrdenství a dobrodiní byly v souladu s Hospodinovým záměrem. ... Osvobození ztrápených a potěšení plačících patří mezi skutky lásky, které jsou ozdobou svatého Božího dne.“ (WM 77)

**Aplikace**

`Co konkrétně děláš ty osobně pro dobro druhých v sobotu? Jaké konkrétní skutky milosrdenství koná v sobotu váš sbor?`