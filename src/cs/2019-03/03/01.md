---
title:  Sobota – den svobody
date:  13/07/2019
---

### Texty na tento týden
Ex 16,16–18; 20,8–11; Dt 5,12–15; Mt 12,9–13; Lv 25,1–7

> <p>Základní verš</p>
> „A řekl jim [Ježíš]: ‚Sobota je učiněna pro člověka, a ne člověk pro sobotu.‘“ (Mk 2,27)

Sobota byla posledním Božím stvořitelským činem během stvořitelského týdne. Z Písma se dozvídáme, že Bůh nejen sedmého dne odpočíval, ale že odpočinek stvořil jako nedílnou součást fungování světa. Sobota je projevem toho, že jsme byli stvořeni do vztahů s Bohem a s ostatními lidmi – a představuje nám, jak by měly tyto vztahy vypadat.

Nepřekvapí nás proto, že se sobota objevuje jako součást deseti Božích přikázání již brzy po ustanovení izraelského národa. V životě Izraelců měla sobota hrát jednu z klíčových rolí.

Když mluvíme o sobotě, velmi rychle se diskuze stočí k otázce, jakým způsobem bychom měli sobotu zachovávat. Co v sobotu určitě dělat nesmíme, co bychom dělat raději neměli a podobně. A přestože takové otázky jsou namístě, měli bychom především pochopit, s jakým záměrem Bůh vlastně sobotu stvořil, jakou roli by měla hrát ve světě a v životě Božího lidu, pokud ji chápeme jako symbol Boží milosti a péče.

Jak Ježíš řekl, sobota byla stvořena pro celé lidstvo. Pokud opravdu „pamatujeme na sobotní den“, bude nás to měnit každý den v týdnu. A jak ukázal Ježíš, sobota se může stát i prostředkem skutečného požehnání pro druhé lidi.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`