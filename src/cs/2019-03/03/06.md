---
title:  Sobotní odpočinek pro zemi
date:  18/07/2019
---

> <p></p>
> 3Šest let budeš osívat své pole, šest let budeš prořezávat svou vinici a shromažďovat z ní úrodu, 4ale sedmého roku bude mít země rok odpočinutí, slavnost odpočinutí, odpočinutí Hospodinovo. Nebudeš osívat své pole ani prořezávat svou vinici. 5Co po tvé žni samo vyroste, nebudeš sklízet, a hrozny z vinice, kterou jsi neobdělal, nebudeš sbírat. Země bude mít rok odpočinutí. 6Co země v odpočinutí sama zplodí, bude vaší potravou, pro tebe, tvého otroka i otrokyni, tvého nádeníka i přistěhovalce, kteří u tebe pobývají jako hosté. 7I tvůj dobytek a zvěř, která je v tvé zemi, bude mít všechnu její úrodu za potravu. (Lv 25,3–7)

**Osobní studium**

Jak jsme si ukázali, sobota byla nedílnou součástí života Izraelců. Ale principy s ní spojené se netýkaly pouze jednoho dne v kaž­dém týdnu. Zahrnovaly v sobě i mimořádný odpočinek každý sedmý rok a také jubilejní rok po sedmi sedmiletých obdobích, který se konal každý padesátý rok.

`Uvažuj o textu Lv 25,1–7. Co je na tomto typu pokynů pozoruhodné? Jakým způsobem by se tyto principy mohly stát součástí tvého života a tvé práce?`

Sobotní rok umožňoval, aby zemědělská půda ležela jeden rok ladem. Jde o pozoruhodný čin správcovství půdy a moudrost takového jednání je v zemědělství obecně známá.

Sedmý rok měl velký význam i pro otroky (Ex 21,1–11). V případě, že se Izraelci ocitli v tak velké nouzi, že museli sami sebe prodat do otroctví, sedmý rok měli být osvobozeni. I nezaplacené dluhy měly být na konci sedmiletého období zrušeny (Dt 15,1–11).

Podobně jako se v případě many na poušti spoléhali Izraelci na Boží jednání a jeho péči, i skutečnost, že každý sedmý rok neseli a nechali pole ladem, byla projevem důvěry v Boha, že úroda z předchozího roku a to, co se samo urodí na polích, jim bude stačit na živobytí. Obdobně propuštění otroků a zrušení dluhů bylo nejen činem milosrdenství, ale také projevem důvěry, že se Bůh postará o jejich potřeby. Dá se říci, že se lidé měli naučit, že nikdo nemusí nikoho vykořisťovat nebo zneužívat, aby si zajistil vlastní živobytí.

Model a principy soboty byly úzce propojeny se strukturou a fungováním celého společenství Izraele. I zachovávání soboty v dnešní době by mělo být duchovní zkušeností, která změní a ovlivní celý náš život. Dalo by se říci, že sobota je praktickým projevem toho, jak žít podle Ježíšova příkazu a hledat nejprve jeho království: „Váš nebeský Otec přece ví, že to všechno potřebujete ... a všechno ostatní vám bude přidáno.“ (Mt 6,32.33)

**Aplikace**

`Jakým způsobem ovlivňuje svěcení soboty zbývajících šest dní tvého týdne? Pokud je člověk od neděle do pátku chamtivý, sobecký a bezcitný, jaký význam má, že takový „není“ v sobotu? (Nebo jinak řečeno, může vůbec takový člověk být v sobotu jiný než po celý zbytek týdne?)`