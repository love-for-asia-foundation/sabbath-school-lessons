---
title:  Podněty k zamyšlení
date:  19/07/2019
---

Přečtěte si 26. kapitolu „Putování pouští“ z knihy Na úsvitu dějin a 29. kapitolu „Sobota“ v knize Touha věků.

„Ježíš jasně řekl, že pomoc trpícím je v souladu s přikázáním o sobotě. Odpovídá činnosti Božích andělů, kteří se neustále pohybují mezi nebem a zemí a slouží trpícímu lidstvu. ... I člověk má v sobotu své povinnosti. Musí se postarat o základní životní potřeby, zabezpečit nemocné, pomáhat chudým. Ten, kdo v sobotu přehlíží potřeby trpících, není bez viny. Boží den odpočinku byl stvořen pro člověka a skutky milosrdenství k němu patří. Bůh nechce, aby jeho stvoření, byť jen jednu hodinu, trpělo, pokud je možné mu v sobotu nebo v kterýkoli jiný den pomoci.“ (DA 206.207; TV 128)

**Otázky k rozhovoru**

`1. 	Kdy jste nejvíce vnímali zachovávání soboty jako projev vaší důvěry Bohu? Prožili jste zkušenost podobnou „maně“, když Bůh mimořádným způsobem zasáhl nebo vám požehnal v odpovědi na vaši důvěru v něho? Pokud ano, podělte se o tuto zkušenost ve vaší třídě sobotní školy a řekněte, co jste se z toho naučili.`

`2. 	Jak jsme viděli v rozdílném znění čtvrtého přikázání v knihách Exodus a ­Deuteronomium, Bůh zdůrazňuje různé aspekty soboty. Která charakteristika soboty vás naplňuje největší vděčností?`

`3. 	Uvažujte společně o tom, jak byste se mohli podělit o požehnání ze soboty ve vašem městě?`

`4. 	Jakými způsoby sobota mění váš život? V kterých oblastech by principy soboty mohly (nebo měly) ovlivnit tvůj život výrazněji?`

**Shrnutí**

Bůh dal sobotu jako připomínku stvoření a vykoupení, má však i mnoho praktických přínosů. Zachovávání soboty nás vede k důvěře v Boží péči o nás, učí nás žít s vědomím, že před Bohem jsme si všichni rovni, a může nás vést ke změně našich vztahů. Ježíš zjevil svůj ideál soboty uzdravováním nemocných a zdůrazněním, že sobota je dnem požehnání pro ty, kteří jsou v nouzi.

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.