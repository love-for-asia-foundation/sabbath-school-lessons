---
title:  Poselství soboty
date:  15/07/2019
---

> <p></p>
> V šesti dnech učinil Hospodin nebe i zemi, moře a všechno, co je v nich, a sedmého dne odpočinul. Proto požehnal Hospodin den odpočinku a oddělil jej jako svatý. (Ex 20,11)

> <p></p>
> Pamatuj, že jsi byl otrokem v egyptské zemi a že tě Hospodin, tvůj Bůh, odtud vyvedl pevnou rukou a vztaženou paží. Proto ti přikázal Hospodin, tvůj Bůh, dodržovat den odpočinku. (Dt 5,15)

**Osobní studium**

`Uvažuj o textech Ex 20,8–11 a Dt 5,12–15. Jak se tyto dvě verze přikázání o sobotě vzájemně doplňují?`

Pamatování si minulosti je důležitou součástí vztahu, který chce Bůh obnovit se svým lidem. Je to vztah zaměřený na to, že Hospodin je naším Stvořitelem a Vykupitelem. Obě tyto role jsou představeny ve dvou verzích čtvrtého přikázání. Jsou proto úzce spjaty se sobotou a jejím zachováváním.

Když Izraelci vyšli ze země ovládané modlářstvím a obrovským množstvím falešných božstev, potřebovali si připomínat, že pravý Bůh je Stvořitel. Sobota byla pro takové připomínání velmi důležitá. Vše bylo umocněno v kontextu týdenního obdarovávání manou a jejím dvojnásobným množstvím v pátek. Šlo o každodenní připomenutí Boží stvořitelské moci. Ve verzi čtvrtého přikázání, která se nachází v Ex 20. kapitole, je Hospodin velmi jasně představen jako náš Stvořitel.

Znění čtvrtého přikázání, které se nachází v Dt 5. kapitole, je zaměřeno na záchranu, vykoupení a spasení. Právě tuto událost si měli Izraelci připomínat a vracet se k ní každou sobotu. Ze začátku se tento příběh týkal především jejich skutečného, fyzického vysvobození z egyptského otroctví. Když však postupně rostlo jejich poznání Hospodina a jeho spásy, sobota se stále více stávala i symbolem oslavy jejich duchovního spasení.

Obě zdůvodnění pro zachovávání soboty (stvoření i spasení) měla vést k obnově vztahu mezi Bohem a jeho lidem: „Dal jsem jim také své dny odpočinku, aby byly znamením mezi mnou a jimi, aby věděli, že já, Hospodin, je posvěcuji.“ (Ez 20,12) A jak jsme si ukázali, nikdy nešlo jen o tuto skupinu lidí, o izraelský národ. Na základě vztahu s Bohem měli vybudovat takový typ společenství, které mělo být vstřícné vůči podceňovaným lidem a požehnáním pro okolní svět.

„Proto ti přikázal Hospodin, tvůj Bůh, dodržovat den odpočinku.“ (Dt 5,15) Tím, že budeme sobotu vnímat jako způsob, kterým si připomínáme a slavíme naše stvoření a vykoupení, můžeme pokračovat v růstu a budování našeho vztahu nejen k Stvořiteli, ale i k lidem kolem nás. Bůh je k nám dobrotivý a milostivý – a proto i my máme být takoví ve vztahu k ostatním.

**Aplikace**

`V kterých oblastech bychom se díky inspiraci ze sobotního přikázání měli stát lepšími, milejšími, pečlivějšími a milosrdnějšími lidmi?`