---
title:  Milosrdenství a věrnost
date:  08/08/2019
---

> <p></p>
> 38Když učil, řekl: „Varujte se zákoníků, kteří se rádi procházejí v dlouhých řízách, stojí o pozdravy na ulicích, 39o přední sedadla v synagógách a přední místa na hostinách. 40Vyjídají domy vdov a dlouho se naoko modlí. Ty postihne tím přísnější soud.“ (Mk 12,38–40)

**Osobní studium**

Když Ježíše kritizovali náboženští vůdci té doby, že jí s „celníky a hříšníky“, citoval jim slova proroka Ozeáše a vyzval je, aby raději studovali a zjistili, co měl Bůh opravdu na mysli, když řekl: „Milosrdenství chci, a ne oběť.“ (Mt 9,13; citováno z Oz 6,6)

Ježíšův život byl naplněn péčí a službou. Jeho vztah k druhým, zázraky uzdravení, způsob komunikace a jeho podobenství, to vše ukazovalo a přesvědčovalo, že právě takový život je nejlepším svědectvím o skutečném posvěcení se Bohu. Náboženští vůdcové byli Ježíšovými největšími kritiky – byli však také cílem jeho nejpřísnějšího odsouzení. Podobně jako zbožní lidé z dob proroka Izajáše, i oni věřili, že díky svým náboženským praktikám si zajistili mimořádný vztah s Bohem. Zároveň se však různým způsobem dopouštěli zneužívání chudých a přehlížení potřebných. Jejich uctívání nebylo v souladu s jejich činy. Ježíš si při kritice jejich pokrytectví nebral servítky.

`Jak rozumíš zmínce o tom, že náboženští vůdcové „vyjídají domy vdov“ v úvodních verších? Co tím chtěl podle tebe Ježíš říct? Jak bys vysvětlil důvod, proč je „postihne tím přísnější trest“?`

Pro ty, kteří nepochopili správně pravé náboženství, bylo patrně Ježíšovo kázání v Mt 23. kapitole přímo děsivé. Nejenže Ježíš popsal a pojmenoval jejich egoistické pojetí náboženství, díky němuž se nijak nezajímali o slabé a nuzné, ale takové náboženství dokonce označil za břemeno. Tito náboženští vůdci svým jednáním (nebo opomenutím a nezájmem) „zavírají lidem nebeské království“ (Mt 23,13).

V Ježíšových slovech zaznívá poselství proroků pronesené před několika staletími. Ježíš velmi přesně pojmenovává propast mezi jejich vážným přístupem k náboženským rituálům, a nespravedlností, kterou nejen přehlížejí, ale dokonce z ní profitují. „Běda vám, zákoníci a farizeové, pokrytci! Odevzdáváte desátky z máty, kopru a kmínu, a nedbáte na to, co je v Zákoně důležitější: právo, milosrdenství a věrnost. Toto bylo třeba činit a to ostatní nezanedbávat.“ (Mt 23,23) Ježíš velmi jasně dodává, že náboženské úkony a dodržování pravidel nejsou samy o sobě špatné, ale v žádném případě nesmí bránit tomu, abychom s druhými lidmi zacházeli spravedlivě a čestně.

**Aplikace**

`Jak se dá vyhnout pasti, která spočívá v přesvědčení, že v náboženství stačí „mít a znát pravdu“?`