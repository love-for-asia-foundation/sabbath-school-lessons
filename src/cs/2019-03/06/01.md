---
title:  Uctívání Stvořitele
date:  03/08/2019
---

### Texty na tento týden
Ž 115,1–8; Dt 10,17–22; Ž 101,1; Iz 1,10–17; Iz 58; Mk 12,38–40

> <p>Základní verš</p>
> „Zdalipak půst, který já si přeji, není toto: Rozevřít okovy svévole, rozvázat jha, dát ujařmeným volnost, každé jho rozbít? Cožpak nemáš lámat svůj chléb hladovému, přijímat do domu utištěné, ty, kdo jsou bez přístřeší? Vidíš-li nahého, obléknout ho, nebýt netečný k vlastní krvi?“ (Iz 58,6.7)

I při zběžném čtení textů starozákonních proroků je zřejmé jejich nápadné znepokojení nad zacházením s chudými a utlačovanými. Proroci, kteří vlastně byli v určitém slova smyslu Božími mluvčími, byli pobouřeni tím, co viděli v okolních národech (Am 1. a 2. kapitola). Velmi konkrétně a adresně však vyjadřovali i svůj hněv a zármutek nad nespravedlivým jednáním samotného Božího lidu, kterému se dostalo tak mnoha darů a požehnání. Pokud vezmeme v úvahu dějinnou zkušenost vyvoleného národa a Bohem dané zákony, bylo zřejmě namístě očekávat od tohoto lidu mnohem víc. Je smutné, že skutečnost byla často jiná, a proto proroci znovu a znovu přicházeli s vážným poselstvím, které mělo upozornit na politováníhodný stav.

Je zajímavé, že mnohé starozákonní výroky proroků o spravedlnosti a bezpráví zazněly v kontextu pokynů souvisejících se správným uctíváním Boha. Jak uvidíme, pravé uctívání není v žádném případě omezeno na nějaký náboženský rituál. Nedílnou součástí pravého uctívání je mít stejný cíl jako Bůh – v našem kontextu to znamená usilovat o dobro druhých a o pozvednutí ponížených a zapomenutých.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`