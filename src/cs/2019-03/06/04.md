---
title:  Nesprávná bohoslužba
date:  06/08/2019
---

> <p></p>
> 21Nenávidím vaše svátky, zavrhl jsem je, ani vystát nemohu vaše slavnostní shromáždění. 22Když mi přinášíte zápalné oběti a své oběti přídavné, nemám v nich zalíbení, na pokojnou oběť z vašeho vykrmeného dobytka ani nepohlédnu. 23Pryč ode mne s halasem tvých písní, tvé brnkání na harfy už nechci slyšet. 24Ať se valí právo jako vody, spravedlnost jak proudící potok. (Am 5,21–24)

**Osobní studium**

Během těch lepších období království Izraele a Judy se lidé vraceli k uctívání Hospodina, byť i tehdy byla jejich bohoslužba ovlivněna směsicí modloslužebných náboženství okolních národů. Podle proroků však ani ty nejlepší snahy o náboženskou reformu nestačily na to, aby se národ odvrátil od zla, kterého se v každodenním životě dopouštěl. A ani navzdory obrovskému úsilí dosáhnout prostřednictvím rituálů a uctívání opravdové zbožnosti, hudební nástroje znějící při jejich tirádách nemohly přehlušit pláč a křik chudých a utlačovaných.

Ámos oslovuje lidi té doby slovy: „vy, kdo ničíte ubožáky na zemi“ (Am 8,4; B21). Viděl, že chtějí mít své náboženské úkony co nejdříve za sebou, aby se mohli vrátit ke svému nekalému kupčení, kdy jejich cílem bylo, aby „si nuzné koupili za peníz a ubohé za dva sandály ... místo zrní prodávali otruby“ (Am 8,6; B21).

`Uvažuj o textech Iz 1,10–17; Am 5,21–24 a Mi 6,6–8. Co říká Hospodin těmto věřícím lidem o jejich rituálech a bohoslužebných úkonech? Jak těmto slovům rozumíš?`

Hospodin prostřednictvím proroků po­užívá velmi silný jazyk, aby zesměšnil náboženské projevy a způsob bohoslužby, které byly v ostrém rozporu s každodenní realitou. Jejich náboženství jako by vůbec nesouviselo s tím, že v národě je mnoho trpících a utlačovaných. U Ámose 5,21–24 čteme, že Hospodin zavrhuje to, co oni považují za jeho uctívání. Hospodin „nemůže ani vystát“ slavnostní shromáždění. „Nechce slyšet“ oslavné písně. Jako by Hospodinu vadilo úplně všechno, čím jej lidé uctívají. Odvrací od nich všechny své smysly – nenávidí, nechce cítit, nechce ochutnat, nechce poslouchat, nechce se dívat. Všechno, co dělají ve jménu náboženství, je mu odporné.

V 6. kapitole proroka Micheáše vidíme, jak se Hospodin až vysmívá snaze lidí správně ho uctívat. Co by asi tak mohlo Hospodina uspokojit? (Všimni si, jak Bůh postupně stupňuje možné oběti. Viz Mi 6,7.) Roční býčci? Tisíce beranů? Desetitisíce potoků oleje? Nebo dokonce (jaká hrůza!) prvorozené dítě? Plod svého těla? Dá se něčím z toho (nebo vším dohromady) získat Boží přízeň a odpuštění? NE!

O co tedy Bohu opravdu jde? Dozvídáme se o tom v osmém verši. Hospodin žádá „jen to, abys zachovával právo, miloval milosrdenství a pokorně chodil se svým Bohem“ (Mi 6,8).

**Aplikace**

`Kdy se ti stalo, že jsi dával větší důraz na náboženskou formu a rituály než na pomoc těm, kteří jsou v nouzi? Co mohlo být příčinou takového jednání? Co ses z této zkušenosti naučil?`