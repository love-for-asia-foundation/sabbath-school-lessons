---
title:  Modlářství a útlak
date:  04/08/2019
---

> <p></p>
> 1Ne nás, Hospodine, ne nás, ale svoje jméno oslav pro své milosrdenství a pro svou věrnost! 2Proč by měly pronárody říkat: „Kde je ten jejich Bůh?“ 3Náš Bůh je v nebesích a všechno, co chce, koná. 4Jejich modly jsou stříbro a zlato, dílo lidských rukou. (Ž 115,1–4)

**Osobní studium**

Krátce poté, co Hospodin vyvedl Izraelce z Egypta, setkal se s nimi (prostřednictvím Mojžíše) na hoře Sínaj a dal jim Desatero v psané podobě. Součástí Desatera byla samozřejmě přikázání o tom, že kromě Hospodina nesmějí mít jiného Boha a nesmějí uctívat nic, co si zhotoví jako předmět uctívání (Ex 20,2–6). Izraelci se zavázali, že budou žít podle přikázání a budou poslouchat Hospodina: „‚Budeme dělat všechno, o čem Hospodin mluvil.‘ ... ,Poslušně budeme dělat všechno, o čem Hospodin mluvil.‘“ (Ex 24,3.7)

Potom však Mojžíš strávil na hoře Sínaj téměř šest týdnů (čtyřicet dní) a lidé začali mít potřebu nahradit ho někým, kdo se o ně postará. Pod tlakem davu Áron zhotovil zlaté tele a vedl lidi při obětování na oltáři před teletem. Když skončilo obětování, „pak se lid usadil k jídlu a pití. Nakonec se dali do nevázaných her“ (Ex 32,6). Hospodin i Mojžíš byli rozhořčeni tím, jak rychle se lidé odvrátili od Boha k uctívání modly. Zdá se dokonce, jako by jen Mojžíšův proslov odvrátil Hospodina od toho, aby Izraelce stihl zasloužený trest (Ex 32,30–34).

Uctívání cizích bohů bylo pokušením, kterému Izraelci podléhali až příliš často. Dějiny izraelských a judských králů a království jsou protkány obdobími, během nichž se při uctívání model pod vedením krále odehrávaly opravdu ohavné a šokující události. Právě na pojmenování a odsouzení jejich nevěry a hanebného jednání se soustřeďovalo poselství proroků, které Bůh opakovaně posílal, aby přivedl svůj lid zpátky k sobě. Uprostřed volání k reformaci a oživení zaznívaly i výzvy k lepšímu zacházení s chudými, potřebnými a bezmocnými mezi nimi.

`Uvažuj o verších Ž 115,1–9. Co je podle tebe hlavním tématem textu? Koho oslovuje autor žalmu? Jakými slovy a proč to dělá?`

Přirozeností člověka je, že se po čase začne „podobat“ věci nebo osobě, na niž se zaměřuje a kterou uctívá. Bylo proto jen přirozené, že zájem Izraele o pomoc potřebným a o spravedlnost pro ně velmi rychle zeslábl, jakmile se národ odvrátil od uctívání spravedlivého Boha a začal se klanět falešným bohům okolních národů – zejména když tyto modly byly často ztvárňovány jako božstva války nebo plodnosti. Když se Izraelci rozhodli uctívat takové bohy, ovlivnilo to jejich postoje v mnoha oblastech – včetně sociálního aspektu. Kdyby zůstali věrní Hospodinu, pak by si zachovali i zájem o lidi v nouzi podobně jako on.

**Aplikace**

`Uvažuj o myšlence, že se stáváme podobnými předmětu svého uctívání. Kde všude je možné pozorovat projevy tohoto principu?`