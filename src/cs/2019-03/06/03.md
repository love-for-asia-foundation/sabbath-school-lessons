---
title:  Pohnutky uctívání
date:  05/08/2019
---

> <p></p>
> 17Vždyť Hospodin, váš Bůh, je Bůh bohů a Pán pánů, Bůh veliký, všemocný a vzbuzující bázeň, který nebere ohled na osobu a nepřijímá úplatek, 18ale zjednává právo sirotku a vdově, miluje hosta a dává mu chléb a šat. 19Milujte tedy hosta, neboť jste byli hosty v egyptské zemi. 20Hospodina, svého Boha, se budeš bát, jemu budeš sloužit, k němu se přimkneš a v jeho jménu budeš přísahat. 21On je tvá chvála. On je tvůj Bůh, který s tebou učinil tyto veliké a hrozné věci, které jsi viděl na vlastní oči. 22Tvoji otcové sestoupili do Egypta v počtu sedmdesáti duší, ale nyní tě Hospodin, tvůj Bůh, učinil tak početným jako nebeské hvězdy. (Dt 10,17–22)

**Osobní studium**

V celém Písmu zaznívá výzva, aby Boží lid uctíval Hospodina. Opakovaně se však dozvídáme nejen to, že máme uctívat Hospodina, ale také důvody pro takové jednání. Pro uctívání Hospodina existuje podle Písma několik důvodů, mezi něž patří: kdo je Bůh, co udělal a jaké má vlastnosti. Mezi Boží vlastnosti, pro které je Hospodin hoden našeho uctívání, patří jeho dobrota, spravedlnost a milosrdenství. Když nám Písmo připomíná, jaký Bůh je, co pro nás udělal (zvláště v osobě Krista na kříži) a co nám zaslíbil, nikdo z nás by se neměl dostat do situace, že nebude mít důvod Hospodina uctívat a oslavovat ho.

`Uvažuj o textech Dt 10,17–22; Ž 101,1; 146,5–10; Iz 5,16 a 61,11. Jaké důvody k uctívání a k oslavě Hospodina najdeme v těchto verších?`

Důvody uvedené ve zmíněných verších znali i Izraelci. Ke spontánním projevům oslavy Hospodina došlo například po osvobození národa v odpovědi na jasně viditelný Boží zásah v jejich prospěch. Stalo se to po vyjití z Egypta a po přechodu Rudého moře, kdy Mojžíš a Mirjam vedli celý národ při zpěvu chval a oslavě Boha za to, čeho byli právě svědky při své záchraně (Ex 15).

Izraelci neměli nikdy zapomenout na Boží spravedlnost a milost, které se projevily při těchto událostech. Když si lidé takové příběhy pravidelně připomínali a vyprávěli si o nich, spravedlivé a milosrdné Boží činy se stávaly motivací pro jejich vlastní jednání. Jeden z příkladů takového vyprávění a uctívání je zaznamenán v úvodních verších.

Když mluvíme o Boží spravedlnosti, musíme si uvědomit, že je podstatou toho, jaký Bůh je. Spravedlnost je základem Hospodinovy povahy. „Opravdu, Bůh nejedná svévolně, Všemocný právo nepokřiví.“ (Jb 34,12) Bůh je spravedlivý a usiluje o spravedlnost – a to je důvod, abychom ho uctívali a oslavovali.

Boží spravedlnost můžeme vidět v jeho čestném, nestranném a spravedlivém jednání ve prospěch jeho lidu a ve prospěch všech chudých a utlačovaných. Boží spravedlnost není nikdy jen prázdnou charakteristikou jeho povahy. Naopak, Bible Boha představuje následovně: „až k němu se donesl křik nuzných a slyšel křik utištěných“ (Jb 34,28). A nejenže slyší, ale i aktivně a ochotně napravuje nespravedlnost, která je v našem světě tak bolestně přítomná. Naplno se to projeví, když uvidíme konečné výsledky Božího soudu a obnovu našeho hříchem poznamenaného světa.

**Aplikace**

`Mluvili jsme o tom, že Izraelci měli po vysvobození z egyptského zajetí opravdu velký důvod k uctívání Hospodina. Jak v této souvislosti vnímáš tvou vlastní motivaci k uctívání Boha, když vezmeš v úvahu, co všechno Bůh vykonal na kříži, co nám v Kristu daroval a co všechno pro nás chystá?`