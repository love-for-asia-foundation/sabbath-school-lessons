---
title:  Cesta k uctívání
date:  07/08/2019
---

> <p></p>
> 5Což to je půst, který si přeji? Den, kdy se člověk pokořuje, kdy hlavu sklání jako rákos, žínici obléká a popelem si podestýlá? Dá se toto nazvat postem, dnem, v němž má Hospodin zalíbení? 6Zdalipak půst, který já si přeji, není toto: Rozevřít okovy svévole, rozvázat jha, dát ujařmeným volnost, každé jho rozbít? 7Cožpak nemáš lámat svůj chléb hladovému, přijímat do domu utištěné, ty, kdo jsou bez přístřeší? Vidíš-li nahého, obléknout ho, nebýt netečný k vlastní krvi? 8Tehdy vyrazí jak jitřenka tvé světlo a rychle se zhojí tvá rána. Před tebou půjde tvá spravedlnost, za tebou se bude ubírat Hospodinova sláva. 9Tehdy zavoláš a Hospodin odpoví, vykřikneš o pomoc a on se ozve: „Tu jsem!“ Odstraníš-li ze svého středu jho, hrozící prst a ničemná slova… (Iz 58,5–9)

**Osobní studium**

Při vysvětlování souvislosti mezi bohoslužbou a spravedlností proroci poukazují i na další skutečnost: aktivní pomoc chudým, utlačovaným a lidem v nouzi je důležitou a nedílnou součástí samotné bohoslužby. Při čtení 58. kapitoly proroka Izajáše je to vidět jasně.

`Uvažuj o úvodních textech z Izajáše. Co se podle těchto veršů děje ve vztahu mezi Hospodinem a jeho lidem? O co jde lidem, a o co jde Hospodinu?`

Hospodin ve svých slovech kritizuje chování horlivých, nábožensky orientovaných lidí. Zdá se, jako by upřímně hledali Boha a jeho vůli, ale cosi je zde od základu špatně. Hospodin jim proto říká, že by měli změnit způsob, jakým ho uctívají. Podle jeho slov by se měli pokusit o zcela jiný typ bohoslužby – o SLUŽBU. Pokud by Bůh něco na jejich náboženských projevech změnil, určitě by to mělo vypadat následovně: „Rozevřít okovy svévole, rozvázat jha, dát ujařmeným volnost, každé jho rozbít? Cožpak nemáš lámat svůj chléb hladovému, přijímat do domu utištěné, ty, kdo jsou bez přístřeší? Vidíš-li nahého, obléknout ho, nebýt netečný k vlastní krvi?“ (Iz 58,6.7)

Takové jednání není představeno jako jediný způsob bohoslužby. Hospodin však lidem velmi vážně vysvětluje, že jím navrhovaný způsoby a formy bohoslužby by měly mít přednost před některými tradičnějšími bohoslužebnými praktikami. Uctívání Boha by nemělo být zaměřeno jen dovnitř člověka (nebo společenství), ale mělo by přinést požehnání všem kolem. „Skutečným smyslem náboženství je osvobodit lidi od břemene hříchu, odstranit nesnášenlivost a útlak a prosazovat spravedlnost, svobodu a pokoj.“ (4BC 306)

Ve verších Iz 58,8–12 zaslibuje Hospodin jako odpověď na takovou formu bohoslužby mimořádné požehnání. Bůh prakticky říká, že pokud se lidé zaměří méně na sebe, pak objeví, že Bůh jedná s nimi a jejich prostřednictvím tak, aby přinášel uzdravení a obnovu.

V této kapitole je zajímavé, že navrhovaný způsob bohoslužby je spojen s obnoveným a „rozkoší“ naplněným zachováváním soboty. Ve třetí lekci jsme si už například ukázali na silné propojení mezi sobotou a službou, ale výzvy v těchto verších se týkají obou typů aktivit – obnovení bohoslužby a objevení (podstaty) Božího požehnání. Ellen G. Whiteová k tomu poznamenala: „Ti, kteří zachovávají Hospodinovu sobotu, jsou odpovědni za to, aby konali dílo milosrdenství a laskavosti.“ (WM 121)

**Aplikace**

`Uvažuj o tom, zda je poselství 58. kapitoly proroka Izajáše aktuální i pro tebe a vaše společenství. Pokud ano, v čem a jak by se měl změnit způsob tvé (a vaší) bohoslužby?`