---
title:  Podněty k zamyšlení
date:  09/08/2019
---

Přečtěte si 67. kapitolu „Naposledy v chrámu“ v knize Touha věků.

„‚Člověče, bylo ti oznámeno, co je dobré a co od tebe Hospodin žádá: jen to, abys zachovával právo, miloval milosrdenství a pokorně chodil se svým Bohem.‘ (Mi 6,6.8) ... Tyto rady opakovali Boží služebníci vždy, když se náboženství stávalo formálním a lidé přestávali být k sobě navzájem milosrdní.“ (PK 326; OSU 125)

„Dostala jsem pokyn, abych obrátila pozornost našich lidí na padesátou osmou kapitolu Izajáše. Čtěte tuto kapitolu pozorně a pochopte, jaký způsob služby přinese do sborů život. Dílo evangelia se má šířit dvěma způsoby – štědrostí a našimi skutky. Když potkáte trpící duši, která potřebuje pomoc, pomozte jí. Když najdete hladové, nasyťte je. Tak budete jednat v souladu s Kristovou službou. Pánovo svaté dílo spočívalo ve skutcích laskavosti a štědrosti. Ať jsou všichni věřící povzbuzeni, aby měli i oni účast na takovém díle.“ (WM 29)

**Otázky k rozhovoru**

`1. 	Uvažovali jste někdy o konání spravedlnosti a skutcích milosrdenství jako o způsobu bohoslužby? Jak může tento postoj změnit váš pohled na pomoc druhým? Jak může ovlivnit váš postoj k bohoslužbě?`

`2. 	Jakým způsobem se můžeme chránit před tím, abychom v našem křesťanském životě (osobním i sborovém) zanedbávali „to, co je v Zákoně důležitější“ (Mt 23,23)? Mohli byste najít příklady z vaší vlastní zkušenosti, kdy jste „cedili komára, ale velblouda jste spolkli“ (podle Mt 23,24)?`

`3. 	Proč je pokrytectví vnímáno jako hřích? Není lepší se aspoň snažit vypadat, že děláme dobře?`

`4. 	Jakým způsobem může Boží zájem a nadšení pro pomoc chudým a potřebným (vyjádřené prostřednictvím proroků) změnit váš pohled na svět? Jak by se změnil váš pohled na místní novinové nebo televizní zprávy, kdybyste je vnímali očima a ušima proroků?`

**Shrnutí**

Proroci se zabývali zlem ve všech podobách, ale velkou pozornost věnovali hříchu páchanému lidmi, kteří si Boha přivlastňovali a po svém ho i „uctívali“. Pro proroky i pro Ježíše je bohoslužba neslučitelná s nespravedlností – a tedy i s náboženským pokrytectvím. Součástí opravdového uctívání, o které Bohu jde, je péče o chudé a nuzné a snaha pracovat proti útlaku a nespravedlnosti.

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.