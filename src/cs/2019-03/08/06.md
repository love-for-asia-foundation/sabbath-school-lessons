---
title:  Nepatrní bratři...
date:  22/08/2019
---

> <p></p>
> 37Tu mu ti spravedliví odpoví: „Pane, kdy jsme tě viděli hladového, a nasytili jsme tě, nebo žíznivého, a dali jsme ti pít? 38Kdy jsme tě viděli jako pocestného, a ujali jsme se tě, nebo nahého, a oblékli jsme tě? 39Kdy jsme tě viděli nemocného nebo ve vězení, a přišli jsme za tebou?“ 40Král odpoví a řekne jim: „Amen, pravím vám, cokoliv jste učinili jednomu z těchto mých nepatrných bratří, mně jste učinili.“ (Mt 25,37–40)

**Osobní studium**

Další příkladem Ježíšovy „jiné“ než očekávané odpovědi na otázku, kterou dostal, můžeme najít v kázání zaznamenaném v Mt 24. a 25. kapitole. Učedníci se na Ježíše obrátili s otázkou, která se týkala doby a okolností zničení jeruzalémského chrámu a Ježíšova návratu (Mt 24, 1–3). V závěru rozsáhlé odpovědi Ježíš poukazuje na sycení hladových, podání vody žíznivým, postarání se o cizince, ošacení nahých, péči o nemocné a navštěvování vězněných. Ježíš učedníky ujišťuje: „Král odpoví a řekne jim: Amen, pravím vám, cokoli jste udělali [nebo neudělali] pro jednoho z těchto mých nepatrných bratří, pro mne jste udělali [nebo neudělali].“ (Podle Mt 25,40.45.)

Tato slova úzce souvisejí s tématem posledního soudu, kterým celá Ježíšova odpověď začala. V textu Matouš 24 Ježíš dává poměrně přímou odpověď na položenou otázku a mluví o znameních a varováních před zničením Jeruzaléma a také před koncem věku. Zároveň však zdůrazňuje, abychom „bděli“ a žili ve světle zaslíbení jeho druhého příchodu. V první části textu Matouš 25 nás příběh o rozumných a pošetilých družičkách (ČEP, B21) nebo pannách (ČSP, BK) upozorňuje na důležitost přípravy na nečekaný nebo „opožděný“ návrat Krista. Příběh o třech služebnících zase ukazuje na potřebu žít během čekání na Pánův návrat zodpovědně a užitečně. A podobenství o ovcích a kozlech velmi konkrétně popisuje roli Božího lidu v době čekání na Kristův příchod.

`Přečti si text Mt 25,31–46. O čem mluví Ježíš v těchto verších? Co je podstatou jeho slov? Proč tato slova nesouvisejí s „ospravedlněním na základě skutků“? Jak bys – na základě Ježíšových slov – charakterizoval, co znamená mít spasitelnou víru?`

Ježíšův výrok, že jestliže sloužíme potřebným, sloužíme vlastně jemu, by měl změnit naše vztahy a postoje. Představ si, že bys měl možnost pozvat Ježíše na oběd nebo ho navštívit v nemocnici či ve vězení. Ježíš řekl, že přesně to děláme, když takto pomáháme lidem v našem okolí. Jde opravdu o úžasnou možnost, jak sloužit Bohu!

**Aplikace**

`Znovu si přečti verše na dnešní den a v modlitbě nad nimi přemýšlej. Jak rozumíš myšlence, že se Ježíš ztotožnil s hladovými, nahými a vězněnými? Co z toho vyplývá pro tvůj život?`