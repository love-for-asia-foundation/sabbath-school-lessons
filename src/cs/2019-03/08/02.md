---
title:  Kázání na hoře – úvod
date:  18/08/2019
---

> <p></p>
> 3Blaze chudým v duchu, neboť jejich je království nebeské. 4Blaze těm, kdo pláčou, neboť oni budou potěšeni. 5Blaze tichým, neboť oni dostanou zemi za dědictví. 6Blaze těm, kdo hladovějí a žízní po spravedlnosti, neboť oni budou nasyceni. (Mt 5,3–6)

> <p></p>
> 13Vy jste sůl země; jestliže však sůl pozbude chuti, čím bude osolena? K ničemu již není, než aby se vyhodila ven a lidé po ní šlapali. 14Vy jste světlo světa. Nemůže zůstat skryto město ležící na hoře. (Mt 5,13.14)

**Osobní studium**

Ježíšovým nejdelším kázáním (nebo také shrnutím jeho učení) je Kázání na hoře. Tři kapitoly v Matoušově evangeliu přinášejí přehled o podstatě Božího království. Kázání začíná vyjádřením zásad, která jsou známá jako blahoslavenství.

`Přečti si text Mt 5,2–16. O kom Ježíš hovoří ve verších 2–11 jako o těch, kterým je blaze (jsou šťastní)? Co mají tito lidé společného?`

Tato slova mají samozřejmě hluboký duchovní význam. Nesmí nám však uniknout ani jejich praktický smysl. Ježíš mluvil o rozpoznání chudoby v nás samotných a v našem světě. Mluvil také o spravedlnosti, pokoře, milosrdenství, čistotě srdce a o pokoji. Je třeba si uvědomit, že pokud se budeme řídit podle uvedených pravidel, pak to přinese praktickou změnu nejen do našeho života, ale i do celého světa. Toto praktické chápání vlivu věřících je zdůrazněno v Ježíšových slovech bezprostředně následujících po blahoslavenstvích, v nichž Kristus vyzývá své učedníky, aby byli solí a světlem světa (Mt 5,13–16).

Pokud se světlo a sůl používají správně, pak mohou způsobit výraznou pozitivní změnu. Když přidáme do jídla sůl, zlepší jeho chuť a také je může ochránit před zkázou. Podobným požehnáním můžeme být i my pro své okolí. Se světlem je to podobné – kde se objevuje světlo, tam mizí tma, je možné všimnout si překážky a nebezpečí, město nebo dům se stávají bezpečnějšími a dokážeme se lépe orientovat. Ježíš řekl: „Tak ať svítí vaše světlo před lidmi, aby viděli vaše dobré skutky a vzdali slávu vašemu Otci v nebesích.“ (Mt 5,16)

Symboly soli a světla nás upozorňují na odpovědnost, kterou mají učedníci ve vztahu k okolnímu světu. Ježíšovi následovníci mají ovlivňovat a zlepšovat životy lidí. Solí a světlem jsme tehdy, když žijeme životem plným soucitu, máme čisté srdce, jsme pokorní, prokazujeme milosrdenství, působíme pokoj a snášíme pronásledování. Ježíš své kázání začíná výzvou, abychom byli ztělesněním podceňovaných hodnot jeho království.

**Aplikace**

`Jakým způsobem vaše sborové společenství působí ve vašem okolí jako sůl a světlo? Je vaše komunita nebo vaše město díky vašemu sboru lepším místem? Proč? Kdyby váš sbor jednoho dne zanikl, jak by to ovlivnilo chod vašeho města?`