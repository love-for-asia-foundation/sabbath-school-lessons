---
title:  Milosrdný Samařan
date:  20/08/2019
---

> <p></p>
> 30Jeden člověk šel z Jeruzaléma do Jericha a padl do rukou lupičů; ti jej obrali, zbili a nechali tam ležet polomrtvého. 31Náhodou šel tou cestou kněz, ale když ho uviděl, vyhnul se mu. 32A stejně se mu vyhnul i levita, když přišel k tomu místu a uviděl ho. 33Ale když jeden Samařan na své cestě přišel k tomu místu a uviděl ho, byl hnut soucitem; 34přistoupil k němu, ošetřil jeho rány olejem a vínem, obvázal mu je, posadil jej na svého mezka, zavezl do hostince a tam se o něj staral. 35Druhého dne dal hostinskému dva denáry a řekl: „Postarej se o něj, a bude-li tě to stát víc, já ti to zaplatím, až se budu vracet.“

> <p></p>
> 36„Kdo z těch tří, myslíš, byl bližním tomu, který upadl mezi lupiče?“ 37Zákoník odpověděl: „Ten, který mu prokázal milosrdenství.“ Ježíš mu řekl: „Jdi a jednej také tak.“ (L 10,30–37)

**Osobní studium**

`Uvažuj o verších L 10,25–27. Jak rozumíš odpovědi znalce zákona na Ježíšovu otázku? Na čem je postaveno jeho shrnutí zákona? Co mají dvě části jeho odpovědi společného?`

Když lidé kladli Ježíši otázky, jeho odpovědi se často vymykaly tomu, co tazatel očekával. Zdá se, že lidé v té době vynakládali čas a energii při přemýšlení nad tím, jak definovat, nastavit a vymezit pojem „bližní“ v knize Leviticus, kde se říká: „budeš milovat svého bližního jako sebe samého“ (Lv 19,18).

Ježíš usiloval, aby jeho učedníci vnímali pojem „bližní“ mnohem šířeji, než bylo v té době zvykem. Snažil se je vést, aby svou lásku a své dobré skutky prokazovali všem: „Já však vám pravím: Milujte své nepřátele a modlete se za ty, kdo vás pronásledují, abyste byli syny nebeského Otce; protože on dává svému slunci svítit na zlé i dobré a déšť posílá na spravedlivé i nespravedlivé.“ (Mt 5,44.45)

Ale když se zákoník rozhodl Ježíše zkoušet, ten odpověděl na otázku: „A kdo je můj bližní?“ (L 10,29) trochu jinak, než čekal. Ježíš ve své odpovědi vyprávěl příběh o milosrdném Samařanu, ale konečnou odpovědí na otázku zákoníka nebyla teoretická definice „bližního“. Ježíšova odpověď by se dala shrnout do praktické aplikace daného principu: Jdi a buď ty sám bližním každému, kdo potřebuje tvou pomoc (L 10,36.37).

`Přemýšlej o verších L 10,30–37. V čem spočívá hlavní kontrast mezi třemi postavami, které viděly zbídačeného muže na silnici?`

Jak bylo obvyklé, Ježíšova nejsilnější výčitka byla namířena vůči těm, kteří o sobě tvrdili, že jsou „zbožní“, ale neprokazovali žádný zájem o utrpení druhých. „Příběhem milosrdného Samařana Ježíš odhaluje podstatu pravého náboženství. Ta nespočívá ve věroučných systémech či obřadech, ale v životě naplněném opravdovou láskou a milosrdenstvím.“ (DA 497; TV 317)

Ježíš v podobenství poukazuje na jednání člověka, kterého všichni pokládají za cizince a vyděděnce nevěrného Bohu. Kristus vysvětluje, že Bůh povolává za svého následovníka každého člověka. Podobně jako svým posluchačům v prvním století, odpovídá i nám na otázku, co máme dělat, abychom dostali věčný život: „Jdi a buď bližním každému, kdo potřebuje tvou pomoc.“

**Aplikace**

`Komu a jak bys mohl ukázat, že jsi jeho bližním?`