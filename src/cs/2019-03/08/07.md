---
title:  Podněty k zamyšlení
date:  23/08/2019
---

Přečti si kapitoly 21. „Veliká propast“ a 27. „Kdo je můj bližní“ z knihy Perly moudrosti a kapitoly 54. „Milosrdný Samařan“ a 70. „Ježíšův princip“ z knihy Touha věků.

„Kristus boří dělicí zeď, sebelásku, národnostní předsudky a učí lásce k celé lidské rodině. Povznáší lidi nad úzký obzor vytvořený jejich sobectvím; ruší územní hranice a uměle vytvořené rozdíly ve společnosti. Nedělá rozdíl mezi blízkými a cizinci, přáteli a nepřáteli. Učí nás, abychom v každém člověku, který potřebuje naši pomoc, viděli svého bližního a na svět se dívali jako na své působiště.“ (MB 42; MON 30)

„Zásady zlatého pravidla jsou pravými zásadami křesťanství. Vše, co nedosahuje této úrovně, je klam. Falešné je každé náboženství, které ve svých důsledcích vede lidi, aby se nestarali o to, co člověk pociťuje, čím trpí, co zakouší, aby si málo vážili druhých, za něž Kristus zemřel, protože v nich viděl velkou hodnotu. Zrazujeme Krista, když nedbáme na volání chudých, trpících a hříšných. Křesťanství má ve světě tak malý vliv, protože se lidé jen hlásí ke Kristovu jménu, ale svým životem ho zapírají. Takové jednání Kristovo jméno zneucťuje.“ (MB 136.137; MON 79)

**Otázky k rozhovoru**

`1. 	Který z biblických textů máš nejraději? Proč?`

`2. 	Ellen G. Whiteová označuje za falešné každé náboženství, které „vede lidi, aby se nestarali o to, co člověk pociťuje, čím trpí, co zakouší...“. Proč si musíme dávat pozor, abychom se nechytili do pasti myšlenek, které vycházejí z předpokladu, že pokud vlastníme „pravdu“, pak na ničem jiném nezáleží?`

`3. 	Uvažujte o verších ze čtvrtka. Jak a v čem by nás mělo měnit a ovlivňovat poznávání pravdy?`

**Shrnutí**

Ježíšovo učení stanoví pro obyvatele a zástupce Božího království odlišný způsob života a chování. Ježíš vychází ze základů Starého zákona a nejen opakuje, ale i rozšiřuje okruh chudých a utlačovaných, o něž by se měli jeho následovníci starat. Zdůrazňuje, že při čekání na jeho návrat by jeho následovníci měli být lidmi plnými milosrdenství a milosti.

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.