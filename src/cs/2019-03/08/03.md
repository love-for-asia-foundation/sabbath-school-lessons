---
title:  Překonávání zla dobrem
date:  19/08/2019
---

> <p></p>
> 38Slyšeli jste, že bylo řečeno: „Oko za oko, zub za zub.“ 39Já však vám pravím, abyste se zlým nejednali jako on s vámi; ale kdo tě uhodí do pravé tváře, nastav mu i druhou; 40a tomu, kdo by se chtěl s tebou soudit o košili, nech i svůj plášť. 41Kdo tě donutí k službě na jednu míli, jdi s ním dvě. 42Kdo tě prosí, tomu dej, a kdo si chce od tebe vypůjčit, od toho se neodvracej. 43Slyšeli jste, že bylo řečeno: „Milovati budeš bližního svého a nenávidět nepřítele svého.“ 44Já však pravím: Milujte své nepřátele a modlete se za ty, kdo vás pronásledují, 45abyste byli syny nebeského Otce; protože on dává svému slunci svítit na zlé i dobré a déšť posílá na spravedlivé i nespravedlivé. 46Budete-li milovat ty, kdo milují vás, jaká vás čeká odměna? Což i celníci nečiní totéž? 47A jestliže zdravíte jenom své bratry, co činíte zvláštního? Což i pohané nečiní totéž? 48Buďte tedy dokonalí, jako je dokonalý váš nebeský Otec. (Mt 5,38–48)

**Osobní studium**

Když uvažujeme o Ježíšově učení, měli bychom vzít v úvahu, ke komu mluvil a jaké byly životní podmínky jeho posluchačů. Ježíš přitahoval mnoho obyvatel míst, ve kterých působil (Mt 4,25 a 5,1). Většinou šlo o obyčejné lidi, kteří žili v oblastech spadajících pod vládu Římské říše. Byli však mezi nimi i političtí a náboženští představitelé. Běžným lidem se v té době žilo poměrně obtížné. Neměli příliš na výběr, doléhaly na ně vysoké daně různého druhu a svazovala je zbytečná náboženská pravidla a tradice.

Když je Ježíš učil, zaměřoval se na to, aby jim navzdory komplikovaným okolnostem nabídl lepší život – život naplněný sebeúctou a odvahou. Jeden takový příklad popisují úvodní verše. Mnohé z Ježíšových pokynů a příkazů se staly součástí běžného vyjadřování a známe je jako ustálené fráze. V češtině např.: „nastavit druhou tvář“ nebo „jít s někým druhou míli“. Tato obecná známost však neznamená, že si opravdu uvědomujeme, jak radikální jsou Ježíšovy postoje a také chování, které představuje.

Situace, o kterých Ježíš v těchto verších mluví, byly mnohým jeho posluchačům známé. Často se jim stávalo, že vůči nim někdo z nadřízených použil násilí, dostali se do dluhů nebo přišli o půdu. Římští vojáci je mohli přinutit pracovat na různých stavbách. Ježíš učil lidi, aby reagovali klidně, chovali se k utlačovatelům lépe, než si zaslouží, a aby tak zabránili ztrátě své lidské důstojnosti. V situaci, kdy utlačovatelé uplatňovali svou moc, si lidé mohli vybrat, jak zareagují. Vyhýbáním se násilí a snahou o velkorysost mohli odhalit zlo útlaku a nespravedlnosti, kterého se jejich nepřátelé dopouštěli.

`Porovnej texty Mt 5,38–48 a úvodní verše. Jaké principy se nacházejí v těchto textech? Jak se ti podle nich daří žít?`

**Aplikace**

`Ježíš shrnul „celý zákon a proroky“ – tedy svaté spisy, které dnes označujeme jako Starý zákon – do jednoduchého principu, který je známý jako „zlaté pravidlo“: „Jak byste chtěli, aby lidé jednali s vámi, tak vy ve všem jednejte s nimi; v tom je celý Zákon i Proroci.“ (Mt 7,12) Co konkrétně můžeš právě teď udělat pro naplnění těchto Ježíšových slov?`