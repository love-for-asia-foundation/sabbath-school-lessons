---
title:  Boháč a Lazar
date:  21/08/2019
---

> <p></p>
> 19Byl jeden bohatý člověk, nádherně a vybraně se strojil a den co den skvěle hodoval. 20U vrat jeho domu lehával nějaký chudák, jménem Lazar, plný vředů, 21a toužil nasytit se aspoň tím, co spadlo ze stolu toho boháče; dokonce přibíhali psi a olizovali jeho vředy. 22I umřel ten chudák a andělé ho přenesli k Abrahamovi; zemřel i ten boháč a byl pohřben. ... 25Abraham řekl: „Synu, vzpomeň si, že se ti dostalo všeho dobrého už za tvého života, a Lazarovi naopak všeho zlého. Nyní on se tu raduje, a ty trpíš. 26A nad to vše jest mezi námi a vámi veliká propast, takže nikdo – i kdyby chtěl – nemůže přejít odtud k vám ani překročit od vás k nám.“ (L 16,19–22.25.26)

**Osobní studium**

V podobenství O boháči a Lazarovi (L 16,19–31) Ježíš dává do protikladu život dvou lidí – bohatého a velmi chudého. V situaci, kdy ne­existovaly žádné sociální dávky, veřejné nemocnice ani charitativní organizace, bylo běžné, že lidé v nouzi, lidé s nějakým vážným zdravotním nebo jiným problémem žebrali u domů bohatých. Očekávalo se, že zámožní budou vůči nim štědří a zřeknou se (malé) části svého bohatství, aby zmírnili utrpení chudých. V tomto podobenství se o boháčovi píše: „K potřebám svého trpícího bratra však zůstal sobecky lhostejný.“ (COL 261; PM 130) Během jejich života se na daných okolnostech nic nezměnilo, ale po smrti, když nad nimi Bůh vyřkl svůj soud, se jejich situace dramaticky změnila.

`Porovnej text L 16,19–31 a L 12,13–21. V čem jsou si tyto dva příběhy podobné a v čem se liší? Jaké společné poselství v nich nacházíš?`

Ani v jednom z obou příběhů se nenachází zmínka o tom, že by boháči nabyli svůj majetek nezákonně. Možná oba tvrdě pracovali, byli dobrými správci a Bůh jim požehnal. Zdá se však, že se něco pokazilo v jejich postojích k životu, Bohu, penězům a jiným lidem – a to je stálo obrovskou cenu s přesahem do věčnosti.

Ježíš využil v podobenství o boháči a Lazarovi pro lepší názornost obecně rozšířené představy lidí o životě po smrti. Příběh nás učí, že rozhodnutí, která děláme během našeho života, významně ovlivní naši budoucnost po smrti. Jedním z projevů našich priorit a hodnot je to, jak se chováme k těm, kteří potřebují naši pomoc. Abraham v podobenství poukazuje na bolestný úděl boháče po jeho smrti, Bible však zároveň dává jasnou radu, jak se rozhodnout lépe: „Mají Mojžíše a Proroky, ať je poslouchají.“ (L 16,29)

Ježíš učil, že pokušení bohatství, ať už ho máme a udržujeme si ho, nebo o něj usilujeme, nás může odvádět pryč od Božího království a od ostatních lidí, vstříc egoizmu, soběstačnosti a nezávislosti na Bohu. Ježíš nás vybízí, abychom hledali v první řadě jeho království a dělili se o požehnání, které dostáváme, s lidmi kolem nás – a hlavně s těmi, kteří jsou v nouzi.

**Aplikace**

`Na co si musíš dávat pozor, ať už máš majetek, nebo ne, aby peníze nebo tvá láska k nim nepokřivily to, na co bys se měl jako křesťan v životě nejvíce soustředit?`