---
title:  Bůh setře slzy
date:  12/09/2019
---

> <p></p>
> 1A viděl jsem nové nebe a novou zemi, neboť první nebe a první země pominuly a moře již vůbec nebylo. 2A viděl jsem od Boha z nebe sestupovat svaté město, nový Jeruzalém, krásný jako nevěsta ozdobená pro svého ženicha. … 4„a setře jim každou slzu z očí. A smrti již nebude, ani žalu ani nářku ani bolesti už nebude – neboť co bylo, pominulo.“ 5Ten, který seděl na trůnu, řekl: „Hle, všecko tvořím nové.“ A řekl: „Napiš: Tato slova jsou věrná a pravá.“ (Zj 21,1.2.4.5)

**Osobní studium**

`Přečti si úvodní texty a verše Zj 22,1–5. Pokus se představit si, jak bude vypadat život na světě, který je popsán v těchto verších. Proč je tak těžké představit si svět bez hříchu, smrti, bolesti a slz?`

Biblické popisy našeho života po skončení vlády hříchu a jeho důsledků jsou nepochybně nádherné a velkolepé. Asi jen těžko si takový svět dokážeme představit. Vždyť i uvedené verše hovoří spíše o tom, co v nové realitě nebude, než co tam bude. Jelikož náš hříchem poznamenaný svět je vším, co známe, je těžké představit si život bez bolesti a utrpení, smrti a strachu, nespravedlnosti a chudoby.

Nejenže tam nebude zlo a jeho důsledky, ale biblický popis přidává i něco, co se nás každého osobně doslova dotýká: „setře jim každou slzu z očí“ (Zj 21,4). Když mluvíme o zachráněných, projevy Božího milosrdenství vůči těm, kteří trpěli, dosáhnou v této větě svého vrcholu. Bůh nejen ukončí utrpení všech spasených, ale také jim osobně setře jejich slzy.

Zničeni a poznamenáni životem v hříchu a světem plným nespravedlnosti a tragédií můžeme v knize Zjevení spatřit náznaky toho, jak bude vypadat proces uzdravení pro všechny, kteří jsou oběťmi hříchu v jeho mnoha podobách. Když Jan popisuje strom života, vysvětluje, že nese „ovoce dvanáctkrát do roka; každý měsíc dozrává na něm ovoce a jeho listí má léčivou moc pro všechny národy“ (Zj 22,2). I tímto způsobem je vyjádřeno, že Bůh nám rozumí a soucítí se všemi, co mají bolestnou zkušenost s hříchem a s následky zla na světě. Božím plánem je znovu stvořit náš svět a to v sobě zahrnuje i obnovu a uzdravení každého z nás.

Do té doby bychom měli usilovat o to, abychom s Kristovou pomocí udělali svůj díl práce, ať už je jakkoli chabý a malý. Abychom ve svém okolí sloužili lidem, kteří potřebují právě to, co jim my můžeme nabídnout. Ať už je to cokoli – povzbudivé slovo, teplý pokrm, lékařská pomoc, poskytnutí oděvu nebo poradenství – měli bychom pomáhat ochotně, obětavě a s láskou, kterou Ježíš prokazoval lidem během svého života.

**Aplikace**

`Co pro tebe znamená poznání, že jednoho dne bude – pro nás nepředstavitelným způsobem – nastolena spravedlnost, po níž tak velmi toužíme? V čem je pro tebe toto zaslíbení nadějí?`

#### Další čtení: Vybrané citace od Ellen Whiteové

"V Božím městě „nebude noci“. Nikdo nebude potřebovat odpočinek, ani po něm nebude toužit. Nikoho neunaví konat Boží vůli a chválit jeho jméno. Budeme stále cítit svěžest jitra, které nikdy neskončí. „Nebudou potřebovat světlo lampy ani světlo slunce, neboť Pán Bůh bude jejich světlem.“ Zjevení 22,5. Sluneční svit bude nahrazen světlem, které nebude nepříjemně oslňovat, nýbrž svým jasem mnohonásobně předčí polední světlo. Boží a Beránkova sláva naplní svaté město neblednoucím světlem. Vykoupení budou žít ve slávě věčného dne bez slunce. {VDV 435.3}

„Chrám jsem v něm nespatřil: Jeho chrámem je Pán Bůh všemohoucí a Beránek.“ Zjevení 21,22. Boží lid bude obdařen výsadou osobně se stýkat s Otcem a Synem. „Nyní vidíme jako v zrcadle, jen v hádance.“ 1. Korintským 13,12. Zde na zemi vidíme podobu Boha jen jakoby v zrcadle — v přírodě a v Božím jednání s lidmi. Potom ho však uvidíme tváří v tvář, nebude tomu bránit žádný závoj. Budeme přebývat v jeho přítomnosti a hledět na jeho nádhernou tvář. {VDV 435.4}"

I my můžeme nahlédnout do budoucnosti a spatřit nebeskou blaženost. Bible nám odhaluje výjevy budoucí slávy, obrazy namalované Boží rukou, které jsou Boží církvi vzácné. Když ve víře staneme na prahu věčného města, uslyšíme vlídné přivítání určené těm, kteří ve svém životě spolupracovali s Kristem a kteří si pokládali za čest, že směli kvůli němu trpět. Až zazní slova: „Pojďte, požehnaní mého Otce“, položí své koruny k nohám Vykupitele a zvolají: „Hoden jest Beránek, ten obětovaný, přijmout moc, bohatství, moudrost, sílu, poctu, slávu i dobrořečení… Tomu, jenž sedí na trůnu, i Beránkovi dobrořečení, čest, sláva i moc na věky věků!“ Matouš 25,34; Zjevení 5,12.13. {PNL 346.4}