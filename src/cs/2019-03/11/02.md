---
title:  „Až dokdy?“
date:  08/09/2019
---

> <p></p>
> 9Když Beránek rozlomil pátou pečeť, spatřil jsem pod oltářem ty, kdo byli zabiti pro slovo Boží a pro svědectví, které vydali. 10A křičeli velikým hlasem: „Kdy už, Pane svatý a věrný, vykonáš soud a za naši krev potrestáš ty, kdo bydlí na zemi?“ (Zj 6,9.10)

> <p></p>
> 18Soudím totiž, že utrpení nynějšího času se nedají srovnat s budoucí slávou, která má být na nás zjevena. 19Celé tvorstvo toužebně vyhlíží a čeká, kdy se zjeví sláva Božích synů. 20Neboť tvorstvo bylo vydáno marnosti – ne vlastní vinou, nýbrž tím, kdo je marnosti vydal. Trvá však naděje, 21že i samo tvorstvo bude vysvobozeno z otroctví zániku a uvedeno do svobody a slávy dětí Božích. 22Víme přece, že veškeré tvorstvo až podnes společně sténá a pracuje k porodu. (Ř 8,18–22)

**Osobní studium**

Bible opakovaně zaznamenává volání Božího lidu po Hospodinově zásahu. Nejčastěji tato žádost zaznívá v časech zotročení, vyhnanství, útlaku, chudoby nebo jiné nespravedlnosti či tragédie. Otroci v Egyptě, zajatci v Babylonu a mnoho dalších utlačovaných a trpících volalo k Bohu, aby shlédl na jejich utrpení, aby vyslechl jejich nářek a sjednal nápravu křivd, které je postihly. V Bibli zároveň nacházíme množství příkladů toho, jak Bůh jednal a zachránil a obrodil svůj lid a současně se pomstil jeho utlačovatelům a nepřátelům.

Taková pomoc nebo záchrana však měla pouze omezený časový dosah. Za nějakou dobu opět došlo z různých příčin k dalším problémům a tragédiím. Proroci opakovaně poukazovali na konečný zásah v budoucnosti, kdy Bůh definitivně ukončí zlo a pozvedne utlačované. U proroků však nacházíme i opakované volání: „Až dokud, ó Pane?“ Anděl Hospodinův například klade otázku v souvislosti s vyhnanstvím Izraele: „Hospodine zástupů, jak dlouho se ještě nechceš slitovat nad Jeruzalémem a nad judskými městy, jimž dáváš pociťovat svůj hrozný hněv už po sedmdesát let?“ (Za 1,12)

I v knize Žalmů zaznívá nářek nad tím, že zatímco bezbožní zažívají prosperitu a štěstí, spravedliví jsou utlačováni, zneužíváni a jsou chudí. Žalmisté opakovaně prosí o Boží zásah a jsou přesvědčeni, že svět dnes nevypadá tak, jak ho Bůh stvořil a jaký ho Bůh chce mít. Proto i žalmisté pokračují ve volání proroků a utlačovaných. „Dlouho ještě...?“ (Ž 94,3–7)

V určitém smyslu mají mnohem větší problém vyrovnat se s nespravedlností ti, kteří věří ve spravedlivého Boha, toužícího nastolit spravedlnost pro všechny své následovníky. Boží lid bude vždy prožívat určitou míru frustrace z toho, kolik je na světě zla. A zdánlivá Boží pasivita je zdrojem dalšího napětí a nejistoty. Právě to je důvodem, proč někdy proroci smutně konstatují: „Jak dlouho již volám o pomoc, Hospodine, a ty neslyšíš. Úpím k tobě pro násilí, a ty nezachraňuješ.“ (Abk 1,2)

Podobné volání zaznívá i v Novém zákoně, kde se dokonce o celém stvoření říká, že „společně sténá a pracuje k porodu“ v očekávání osvobození z otroctví zkázy (Ř 8,18–22). A  ve Zjevení slyšíme otázku: „Kdy už, Pane svatý a věrný...?“ (Zj 6,10), která zaznívá z úst těch, kteří byli umučeni pro svou víru v Boha. Je to vlastně volání k Bohu, aby zasáhl ve prospěch svého utlačovaného a pronásledovaného lidu.

**Aplikace**

`Jak lze nejlépe spojit službu lidem v nouzi s vyjádřením naděje a také s varováním, které se nachází v poselství tří andělů?`

#### Další čtení: Vybrané citace od Ellen Whiteové

"V době, kdy Joziáš začal vládnout, a již mnoho let předtím, si upřímní v království Juda kladli otázku, zda zaslíbení, jež dal Bůh starému Izraeli, mohou se kdy vyplnit. Podle lidského rozumu se zdálo, že je téměř nemožné, aby se božský záměr s vyvoleným národem splnil. ... Proroci začali předpovídat úplnou zkázu jejich krásného města, v němž stál chrám vystavěný Šalomounem a k němuž se upínaly všechny jejich pozemské naděje na dosažení národní velikosti. Což je možné, že by se Bůh chystal zapomenout na svůj slavnostní slib, že vysvobodí ty, kdož v něho uvěří? Mohou ti, kdož zůstali věrní Bohu, věřit v lepší dny, když jsou spravedliví již tak dlouho pronásledováni a bezbožným se daří? {PK 255.1}

Tyto úzkostné otázky vyjádřil prorok Abakuk. Když viděl, jaké je postavení věrných v té době, vylil břímě svého srdce ve zvolání „Až dokud, ó Hospodine, křičeti budu, a nevyslyšíš? Volati budu k tobě pro nátisk, a nespomůžeš? Proč dopouštíš, abych hleděti musel na nepravost, a na bezpráví se dívat, též na zhoubu a nátisk proti mně? A vždy jest, kdož svár a různici vzbuzuje. Odkudž se děje opuštění zákona, a nedochází nikdá soud. Nebo bezbožný obkličuje spravedlivého, pročež vychází soud převrácený.“ Abakuk 1,2-4. {PK 255.2}"

Dnes praví Pán svým dítkám: „Posilňte se,…a dělejte, nebo já s vámi jsem.“ Křesťan má v Hospodinu vždy silného pomocníka. Nevíme možná, jakým způsobem nám Hospodin pomáhá, ale víme, že nikdy nezklame ty, kteří mu důvěřují. Kdyby si křesťané uvědomili, jak často je Hospodin vede tak, aby na nich nepřítel nedokonal svůj záměr, pak by netápali a nenaříkali. Jejich víra by zakotvila v Bohu a žádná zkouška by jimi nemohla pohnout. Uznali by Boha za svou moudrost a sílu a Bůh by mohl vykonat, co chce skrze ně vykonat. {PK 379.1}