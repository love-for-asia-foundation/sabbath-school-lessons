---
title:  Podněty k zamyšlení
date:  13/09/2019
---

Přečti si 30. kapitolu „Výzva k duchovnímu růstu“ z knihy Poslové naděje a lásky a 41. kapitolu „Minulost ukončena“ z knihy Velké drama věků.

„Když Bůh změní úděl vykoupených, lidé, kteří ztratili všechno ve velkém životním zápasu, prožijí strašné probuzení. V době, kdy Bůh nabízel svou milost, je satan zaslepil svými klamy, a oni omlouvali svůj hříšný život. Bohatí byli pyšní na to, co mají, víc než lidé, kterým se tak dobře nedařilo. Bohatství však získali přestupováním Božího zákona. Nesytili hladové, neoblékali nahé, nejednali spravedlivě a milosrdně. ... Prodali své duše za pozemské bohatství a radovánky; nesnažili se zbohatnout v Božích očích. Proto jejich život skončil nezdarem. Zábavy jim zhořknou, jejich poklady budou bezcenné. To, co celý život budovali, se zhroutí během krátkého okamžiku.“ (GC 654; VDV 421)

„Velký spor mezi dobrem a zlem skončil. Není už hříchu ani hříšníků. Celý vesmír je čistý. V celém nezměrném stvoření vládne soulad a štěstí. Od Boha, který všechno stvořil, proudí život, světlo a štěstí do všech stran nekonečného prostoru. Od nejmenšího atomu až po největší vesmírná tělesa, všechno živé i neživé v nezkalené kráse a dokonalé radosti hlásá, že Bůh je láska.“ (GC 678; VDV 437)

**Otázky k rozhovoru**

`1. 	Jak byste na základě studia této lekce vysvětlili, že na životě tady a teď záleží? Porovnejte vysvětlení s názory lidí, kteří jsou přesvědčeni, že tento život a svět nemusíme považovat za důležitý, protože Bůh nakonec všechno zničí a začne znovu. Jak a proč bychom si měli dávat pozor, abychom naději na nový a dokonalý svět nezneužívali jako omluvu toho, že se nestaráme o své bližní v nouzi?`

`2.	Na základě našeho chápání biblických proroctví očekáváme, že před příchodem Ježíše Krista poroste zlo, utrpení a bolest. Když se to děje, často odkazujeme na Mt 24. kapitolu. Jak bychom měli těmto tragédiím rozumět ve světle textů v Mt 25. kapitole?`

**Shrnutí**

Náš Bůh nedovolí, aby zlo trvalo věčně. Úžasná naděje na Kristův příchod, o níž mluví Písmo, bude naplněna. Bůh ukončí působení zla, odstraní nespravedlnost a stvoří svět nově, v souladu se svým původním záměrem. Během doby, kdy očekáváme Kristův návrat, nás tato naděje, založená na Ježíšově vzkříšení, proměňuje a dává nám odvahu sloužit Bohu a lidem.

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

#### Další čtení: Vybrané citace od Ellen Whiteové

Poslové naděje a lásky, „Výzva k duchovnímu růstu“ 178-185