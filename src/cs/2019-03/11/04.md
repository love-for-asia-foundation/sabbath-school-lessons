---
title:  Naděje ve vzkříšení
date:  10/09/2019
---

> <p></p>
> 12Když se tedy zvěstuje o Kristu, že byl vzkříšen, jak mohou někteří mezi vámi říkat, že není zmrtvýchvstání? 13Není-li zmrtvýchvstání, pak nebyl vzkříšen ani Kristus. 14A jestliže Kristus nebyl vzkříšen, pak je naše zvěst klamná, a klamná je i vaše víra, 15a my jsme odhaleni jako lživí svědkové o Bohu: dosvědčili jsme, že Bůh vzkřísil Krista, ale on jej nevzkřísil, není-li vzkříšení z mrtvých. ... 19Máme-li naději v Kristu jen pro tento život, jsme nejubožejší ze všech lidí! (1K 15,12–15.19)

**Osobní studium**

Křesťanská naděje na druhý Ježíšův příchod není jen zaměřením se na světlou budoucnost. První křesťané viděli v tělesném vzkříšení Krista pevný základ pro realitu jeho návratu. Vždyť pokud mohl vstát z mrtvých, čehož byli sami svědky, pak se určitě může vrátit zpět, aby dokončil své dílo záchrany, ukončil hřích a jeho působení a obnovil svět (1K 15,22.23).

Apoštol Pavel viděl ve vzkříšení klíčový prvek adventní naděje. Pavel byl ochoten vsadit celé své kázání a učení na největší zázrak Ježíšova příběhu: „Nebyl-li však Kristus vzkříšen, je vaše víra marná...“ (1K 15,17) I z toho je vidět, jak důležité je vzkříšení pro naši naději.

`Jak bys podle úvodních textů vysvětlil vlastními slovy svému příteli, který se zajímá o víru, proč je pravda o vzkříšení pro křesťanskou naději tak významná?`

Vydávání svědectví o vzkříšeném Kristu změnilo první učedníky. Jak jsme již říkali, Ježíš vyslal své učedníky, aby kázali a zpřítomňovali Boží království (Mt 10,5–8). Ježíšova smrt otřásla jejich odvahou a zničila jejich naděje. Když je však později vzkříšený Ježíš znovu vyslal (Mt 28,18–20) a k práci je zmocnil seslaný Duch svatý (Sk 2,1–4), pustili se do díla, které postupně měnilo celý svět.

První křesťané byli osvobozeni od strachu ze smrti, a proto odvážně žili a hlásali Ježíšovo jméno (1K 15,30–31). Zlo, které přináší smrt, je stejným zlem, jaké přináší utrpení, nespravedlnost, chudobu a útisk v nejrůznějších podobách. Ale díky Ježíši a jeho vítězství nad smrtí toto všechno skončí. „Jako poslední nepřítel bude přemožena smrt.“ (1K 15,26)

**Aplikace**

`Jaký vliv na náš život může a má mít naděje a zaslíbení o Ježíšově návratu? Jak s tím souvisí naše pomoc lidem v nouzi?`

#### Další čtení: Vybrané citace od Ellen Whiteové

"Prohlásil, že po své smrti byl Kristus „vzkříšen třetího dne podle Písem, ukázal se Petrovi, potom Dvanácti. Poté se ukázal více než pěti stům bratří najednou; většina z nich je posud na živu, někteří však již zesnuli. Pak se ukázal Jakubovi, potom všem apoštolům. Naposledy ze všech se… ukázal i mně.“ 1. Korintským 15,4-8. {PNL 183.7}

Pak jim Pavel velmi přesvědčivě vysvětlil úžasnou pravdu o vzkříšení. „Není-li zmrtvýchvstání,“ píše apoštol, „pak nebyl vzkříšen ani Kristus. A jestliže Kristus nebyl vzkříšen, pak je naše zvěst klamná, a klamná je i vaše víra, a my jsme odhaleni jako lživí svědkové o Bohu: dosvědčili jsme, že Bůh vzkřísil Krista, ale on jej nevzkřísil, není-li vzkříšení z mrtvých. Neboť není-li vzkříšení z mrtvých, nebyl vzkříšen ani Kristus. Nebyl-li však Kristus vzkříšen, je vaše víra marná, ještě jste ve svých hříších, a jsou ztraceni i ti, kteří zesnuli v Kristu. Máme-li naději v Kristu jen pro tento život, jsme nejubožejší ze všech lidí! Avšak Kristus byl vzkříšen jako první z těch, kdo zesnuli.“ 1. Korintským 15,13-20. {PNL 184.1}

Apoštol obrátil pozornost korintských bratří k onomu vítěznému ránu, kdy budou vzkříšeni všichni zesnulí svatí, aby už navždy žili se svým Pánem: „Hle, odhalím vám tajemství: Ne všichni zemřeme, ale všichni budeme proměněni, naráz … Chvála buď Bohu, který nám dává vítězství skrze našeho Pána Ježíše Krista!“ 1. Korintským 15,51-57. {PNL 184.2}"