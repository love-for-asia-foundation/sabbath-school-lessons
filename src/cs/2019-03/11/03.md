---
title:  Naděje proměněná v činy
date:  09/09/2019
---

> <p></p>
> 34Tehdy řekne král těm po pravici: „Pojďte, požehnaní mého Otce, ujměte se království, které je vám připraveno od založení světa. 35Neboť jsem hladověl, a dali jste mi jíst, žíznil jsem, a dali jste mi pít, byl jsem na cestách, a ujali jste se mne, 36byl jsem nahý, a oblékli jste mě, byl jsem nemocen, a navštívili jste mě, byl jsem ve vězení, a přišli jste za mnou.“ (Mt 25,34–36)

**Osobní studium**

Náboženství často čelí kritice, že má tendenci věřící odpoutávat od reálného života v současnosti a směřovat je pouze k lepšímu životě po vzkříšení. Podle takových kritiků vede zaměření na imaginární budoucí svět lidi k jakémusi „posvěcenému úniku z reality“, což způsobuje, že nepovažují za důležité pracovat pro blaho současné společnosti a světu nepřinášejí žádný nebo jen malý užitek. Současně je třeba říci, že křesťané se takovému obrazu nebránili, někdy jej dokonce sami rozvíjeli, kázali o něm a sami se takovými postoji řídili.

Samozřejmě, existují smutné příklady mocných vládců, kteří chudé a utlačované opakovaně nabádali, aby bez reptání přijímali svůj smutný osud, který se změní až při příchodu jimi očekávaného Božího království.

Ano, náš svět je poznamenán hříchem a v mnohém teď skutečně není dobrým místem k životu. Není nic špatného na tom, že toužíme po době, kdy Bůh vše napraví, udělá konec nespravedlnosti, bolesti a smutku a současný zmatek nahradí svou slavnou a spravedlivou vládou. Bez této vyhlídky a bez tohoto zaslíbení bychom neměli žádnou naději.

Ve svém kázání o konci světa (Mt 24. a 25. kap.) Ježíš věnoval polovinu svého proslovu podrobnostem souvisejícím s těžkými okolnostmi a s podmínkami, za kterých by bylo možné z daného stavu věcí vyváznout. Při této příležitosti dokonce řekl: „Kdyby ty dny nebyly zkráceny, nezachránil by se vůbec nikdo...“ (Mt 24,22; B21) To vše však můžeme vnímat spíše jako úvod k Ježíšovu vysvětlení důležitosti Božích zaslíbení. Pokud totiž zaměříme křesťanskou naději a naše vyhlídky do budoucna výhradně – nebo v první řadě – na to, jak „uniknout“, pak nepochopíme mnohem hlubší smysl Ježíšových slov.

`Přečti si text 24. a 25. kapitoly Matoušova evangelia. Pokus se vyjádřit hlavní myšlenky tohoto Ježíšova kázání. Jak bys shrnul Ježíšovy pokyny pro náš život během čekání na jeho návrat?`

Naše víra a představa o tom, jak bude vypadat budoucnost, výrazně ovlivňuje to, jak žijeme dnes. Zdravá důvěra v Boží zaslíbení, související s tím, jak chápeme budoucnost našeho světa, by měla podstatně ovlivnit naši aktivitu v současnosti a měla by vést k bohatšímu a hlubšímu životu, který přináší pozitivní změny i do života jiných lidí.

**Aplikace**

`Uvažuj o podobenství zaznamenaném u L 18,1–8. Co zde Ježíš říká o Boží reakci na opakované volání a modlitby svého lidu, aby jednal v jeho prospěch? Jak toto volání k Bohu souvisí s potřebou mít víru? Jaké máš ty sám zkušenosti s voláním k Bohu?`