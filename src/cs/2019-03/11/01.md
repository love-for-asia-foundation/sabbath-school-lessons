---
title:  Adventní naděje v praktickém životě
date:  07/09/2019
---

### Texty na tento týden
L 18,1–8; Mt 24–25; 1K 15,12–19; Kaz 8,14; 12,13.14; Zj 21,1–5; 22,1–5

> <p>Základní verš</p>
> „A tak, moji milovaní bratří, buďte pevní, nedejte se zviklat, buďte stále horlivější v díle Páně; vždyť víte, že vaše práce není v Pánu marná.“ (1K 15,58)

Ježíš představil Boží království jako realitu, která může být naší každodenní zkušeností již v přítomnosti. Své učedníky vyslal, aby tuto skutečnost připomínali prostřednictvím hlásání evangelia a službou druhým. Měli zdarma dávat, tak jak zdarma dostali (Mt 10,5–8).

Ježíš však velmi jasně vysvětloval i to, že jeho království je úplně jiné než všechna ostatní království, protože „není z tohoto světa“ (J 18,36), a že v plnosti má teprve přijít. Ježíšovým vtělením, jeho službou, smrtí a vzkříšením bylo Boží království uvedeno na svět. Ježíš se však díval i směrem do budoucnosti, do doby, kdy jeho království zcela nahradí království tohoto světa a Bůh bude vládnout v dokonalosti.

Podle definice jsme jako adventisté – tedy ti, co očekávají příchod Božího království – lidmi naděje. Tato naděje se však netýká jen budoucího, nového světa. Dokud se s nadějí díváme do budoucnosti, stejná naděje nám pomáhá proměňovat současnost. Každý den žijeme nadějí na budoucnost a svým jednáním usilujeme přinášet změnu, která je v souladu s naším očekáváním budoucího světa.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

"Věrné křesťany čeká slavné vítězství. Apoštol dobře věděl, jaké možnosti mají korintští věřící. Proto se je snažil upozornit na věci, které povznášejí člověka nad jeho sobectví a smyslnost a činí jeho život šťastnějším, protože mu dávají naději na nesmrtelnost. Důrazně je napomínal, aby zůstali věrní důležitému úkolu, k němuž je Kristus povolal. Prosil je: „Moji milovaní bratří, buďte pevní, nedejte se zviklat, buďte stále horlivější v díle Páně; vždyť víte, že vaše práce není v Pánu marná.“ 1. Korintským 15,58. {PNL 184.3}

Takto se apoštol se vší rozhodností a naléhavostí snažil napravit mylné a nebezpečné názory a zvyky, které se rozšířily v korintském sboru. Promlouval k věřícím otevřeně, ale přitom laskavě. Když je varoval a káral, ozařovalo je světlo vycházející od Božího trůnu a odhalovalo skryté hříchy, jimiž poskvrňovali svůj život. {PNL 184.4}"

Když vysílal do světa svých dvanáct učedníků, řekl: „Jděte a kažte, že se přiblížilo království nebeské. Nemocné uzdravujte, mrtvé probouzejte k životu, malomocné očišťujte, démony vymítejte; zadarmo jste dostali, zadarmo dejte.“ Matouš 10,7.8. Neměli urovnávat časné záležitosti, ale měli vést lidi ke smíření s Bohem. Jen touto činností mohli lidstvu přinést požehnání. Jediným lékem proti hříchům a strastem lidí je Kristus. Pouze evangelium o Boží milosti může vyléčit zla, která jsou kletbou lidské společnosti. Nespravedlnost bohatých k chudým, ale i nenávist chudých vůči bohatým mají svůj původ v sobectví, a to může být vymýceno jen podřízením se Kristu. Jen Kristus může vyměnit sobecké, hříšné srdce za srdce nové, plné lásky. Kristovi služebníci mají kázat evangelium v moci Ducha svatého a pracovat jako Pán Ježíš pro blaho lidí. To povede k takovému požehnání a povzbuzení lidstva, jakého není možné dosáhnout lidskou mocí. {PM 127.3}

"Boží království přichází bez vnější okázalosti. Duch sebezapření, kterým se evangelium Boží milosti vyznačuje, je v naprostém rozporu s duchem světa a nikdy se s ním neshodne. {TV 324.1}

V dnešním náboženském světě je mnoho lidí, kteří podle svého přesvědčení usilují o nastolení Kristova království. Chtějí je zřídit na zemi jako světské panství. Chtějí učinit našeho Pána vládcem království tohoto světa, jeho dvorů, armád, zákonodárných sborů, paláců i tržišť. Představují si, že bude vládnout prostřednictvím zákonů ustavených lidskou mocí. Kristus tu však již není osobně přítomen, a proto chtějí jednat místo něho a sami prosazovat zákony jeho království. Po zřízení právě takového království toužili Židé v Ježíšově době. Kdyby byl býval ochoten ujmout se světské vlády, uzákonit vše, co považovali za Boží zákony a jmenovat je vykladači své vůle a vykonavateli své moci, byli by jej přijali. On však řekl: „Moje království není z tohoto světa.“ Jan 18,36. {TV 324.2}"