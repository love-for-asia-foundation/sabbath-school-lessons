---
title:  Naděje ve spravedlivý soud
date:  11/09/2019
---

> <p></p>
> Další pomíjivost, která se na zemi vyskytuje: Jsou spravedliví, které jako by poznamenalo dílo svévolníků, a jsou svévolníci, které jako by poznamenalo dílo spravedlivých. Řekl jsem si, že i to je pomíjivost. (Kaz 8,14)

> <p></p>
> 13Závěr všeho, co jsi slyšel: Boha se boj a jeho přikázání zachovávej; na tom u člověka všechno závisí. 14Veškeré dílo Bůh postaví před soud, i vše, co je utajeno, ať dobré či zlé. (Kaz 12,13.14)

**Osobní studium**

`Uvažuj o úvodním textu Kaz 8,14. Jak bys vlastními slovy popsal realitu, o níž se v tomto verši píše? Co to pro tebe znamená?`

Pro každého člověka je těžké vyrovnat se s utrpením, útiskem a různými tragédiemi. Mnohem těžší je však snášet skryté utrpení, jehož smyslu nerozumíme a ani okolí si ho nevšímá. Vědomí, že naše utrpení nemá žádný smysl, může být ještě těžší než to, co toto utrpení vyvolalo. Svět, ve kterém neexistuje záznam o utrpení a ani konečné nastolení spravedlnosti, je ve své podstatě krutý a absurdní. To je také důvod, proč ateističtí pisatelé ve dvacátém století naříkali nad tím, co považovali za „absurditu“ stavu lidstva. Bez naděje na spravedlnost, bez naděje na soud a bez naděje na nápravu by náš svět byl opravdu absurdním místem ve vesmíru.

Ale výrok ve verši Kaz 8,14 není vyjádřením celé pravdy. Na konci svého hledání se Šalomoun propracoval k důležitému poznání. Uprostřed nářku o marnosti a nesmyslnosti nakonec říká v podstatě toto: Ale moment, Bůh přece přijde soudit, takže není všechno marné. Ve skutečnosti lze říci, že na všem a na každém záleží.

`Uvažuj o textu Kazatel 12,13.14. Co tyto verše říkají o důležitosti toho, jak se chováme?`

Naděje na spravedlivý soud vychází z toho, čemu člověk věří o podstatě Boha, života a světa, ve kterém žijeme. V Bibli zaznívá jasné poselství o tom, že žijeme ve světě, který Bůh stvořil a miluje. Zároveň se z ní dozvídáme, že svět byl sice narušen hříchem, ale Bůh v něm prostřednictvím života, smrti a vzkříšení Ježíše Krista uskutečňuje svůj plán obnovy a nového stvoření. Boží soud je klíčovým prvkem nápravy světa. Pro ty, kteří na tomto světě prožili tolik zla a utrpení – pro všechny utlačované, týrané, odsunuté na okraj společnosti, zneužívané a vykořisťované – je zaslíbení o soudu dobrou zprávou.

**Aplikace**

`Dnes platí, že ať pomůžeme komukoliv, nakonec stejně zemře. Co ti tato krutá pravda říká o tom, jak je důležité, aby všichni mohli poznat naději, která je založena na smrti a vzkříšení Ježíše Krista?`

#### Další čtení: Vybrané citace od Ellen Whiteové

Pravá poslušnost vychází ze srdce. Kristus to dokazoval celým svým životem. Pokud mu dovolíme, aby vstoupil do našeho myšlení a našich záměrů, potom naše srdce i mysl natolik splynou s jeho vůlí, že poslušnost pro nás bude naprostou samozřejmostí. On očistí naši mysl a posvětí ji a my mu budeme s největší radostí sloužit. Pokud využijeme přednosti, kterou máme, a poznáme Boha tak, jak se nám dává poznat, bude náš život životem neustálé poslušnosti. Budeme-li si vážit Kristovy povahy a udržovat společenství s Bohem, hřích se nám zoškliví. {TV 427.3}