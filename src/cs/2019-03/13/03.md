---
title:  Láska, která slouží
date:  23/09/2019
---

> <p></p>
> 9Hospodin dále Mojžíšovi řekl: „Viděl jsem tento lid, je to lid tvrdé šíje. 10Teď mě nech, ať proti nim vzplane můj hněv a skoncuji s nimi; z tebe však udělám veliký národ.“ 11Mojžíš však prosil Hospodina, svého Boha, o shovívavost: „Hospodine, proč plane tvůj hněv proti tvému lidu, který jsi vyvedl velikou silou a pevnou rukou z egyptské země? 12Proč mají Egypťané říkat: ‚Vyvedl je se zlým úmyslem, aby je v horách povraždil a nadobro je smetl z povrchu země.‘ Upusť od svého planoucího hněvu. Dej se pohnout k lítosti nad zlem, jež proti svému lidu zamýšlíš. 13Rozpomeň se na Abrahama, na Izáka a na Izraele, své služebníky, kterým jsi sám při sobě přísahal a vyhlásil: Rozmnožím vaše potomstvo jako nebeské hvězdy a celou tuto zemi, jak jsem řekl, dám vašemu potomstvu, aby ji navěky mělo v dědictví.“ 14A Hospodin se dal pohnout k lítosti nad zlem, o němž mluvil, že je dopustí na svůj lid. (Ex 32,9–14)

**Osobní studium**

Ti, kteří jsou Bohu skutečně věrní, podle knihy Zjevení „zachovávají přikázání Boží a drží se svědectví Ježíšova“ (Zj 12,17; 14,12). To však není jediná charakteristika Božích dětí. Tato věrnost se totiž zároveň projevuje i láskou k druhým lidem, která vede k obětavé službě.  Příkladem může být postava Mojžíše, který byl ochotný s láskou sloužit i těm, kteří selhali a nebyli Bohu tak věrní, jako on.

`Přečti si text Ex 32,1–14. V čem tě inspiruje? V čem tě naopak udivuje?`

Bůh ve svém hněvu nad Izraelci hrozil, že je zničí a že zaslíbení dané Abrahamovi – o jeho potomstvu, které se stane velkým národem – přenese na Mojžíše a jeho rodinu (Ex 32,10).

Mojžíš to však odmítl, měl odvahu diskuto­vat s Bohem a tvrdil, že takové jednání by Bo­ha vykreslilo ve špatném světle ­(Ex 32,11–13).­ Potom však Mojžíš zašel ještě dál, jen aby změnil Hospodinovo rozhodnutí.

Mojžíš se při vedení lidu po poušti setkával s mnoha problémy. Lidé si neustále na něco stěžovali a hádali se téměř od momentu vyjití z Egypta. Přesto Mojžíš řekl Bohu, že pokud nedokáže lidu odpustit, pak si přeje jen jedno: „Vymaž mě ze své knihy, kterou píšeš!“ (Ex 32,32) Mojžíš byl ochoten vzdát se své vlastní věčnosti, jen aby zachránil ty, s nimiž putoval po poušti.

Je to mocný příklad sebeobětavého proslovu ve prospěch těch, kteří si to nezasloužili. Jde o nádherný symbol celého plánu spasení!

„Když se Mojžíš přimlouval za Izrael, Hospodin věnoval pozornost jeho naléhavým prosbám a vyslyšel jeho nesobeckou modlitbu. Bůh zkoušel jeho lásku k tomuto nevděčnému lidu a Mojžíš v této zkoušce skvěle obstál. Prospěch Božího lidu mu byl milejší než možnost, že by se sám stal otcem mocného národa. Bůh byl potěšen jeho věrností a šlechetností a svěřil mu velký úkol vést Izrael do zaslíbené země.“ (PP 319; NUD 150)

**Aplikace**

`Uvažuj o textu 2K 2,16. Podle čeho můžeš poznat, komu a jak „voníš“? Jak by to mohlo nebo mělo ovlivnit to, jak se chováš?`