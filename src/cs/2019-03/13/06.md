---
title:  Vzájemné povzbuzování k lásce a dobrým skutkům
date:  26/09/2019
---

> <p></p>
> 23Držme se neotřesitelné naděje, kterou vyznáváme, protože ten, kdo nám dal zaslíbení, je věrný. 24Mějme zájem jeden o druhého a povzbuzujme se k lásce a k dobrým skutkům. 25Nezanedbávejte společná shromáždění, jak to někteří mají ve zvyku, ale napomínejte se tím více, čím více vidíte, že se blíží den Kristův. (Žd 10,23–25)

**Osobní studium**

I přes ty nejlepší pohnutky, záměry a víru, že stojíme na straně dobra, práce pro Hospodina může být náročná a připravovat nás o nadšení a sílu. Smutek a bolest na světě jsou opravdové. To je jeden z důvodů, proč potřebujeme církevní společenství. Ježíš prožíval takové podpůrné společenství se svými učedníky. Ježíš málokdy vysílal učedníky samotné – a když se to občas stalo, brzy se spolu opět sešli, aby se podělili o vzájemné zkušenosti a obnovili svoji energii a odvahu.

`Poslední verš uvedený v úvodu pro dnešní den je známý (Žd 10,25). Čím však k jeho pochopení pomáhají předchozí dva verše? Jak se dnes můžeme navzájem povzbuzovat „k lásce a k dobrým skutkům“?`

Téměř při každém snažení platí, že skupina lidí může společně dosáhnout více, než když každý z těch lidí pracuje samostatně. To nám opět připomíná obraz církve a Kristova těla (Ř 12,3–6), ve kterém sice máme odlišné role, ale navzájem se doplňujeme. Když každý z nás dělá to, co umí nejlépe, a zároveň pracujeme v duchu spolupráce, můžeme věřit, že naše životy a činy způsobí trvalou změnu.

Když se snažíme pomáhat lidem a zlepšit jejich životy, výsledky jsou důležité. Někdy však svou práci a to, co přinese, musíme vložit Bohu do rukou a důvěřovat mu. Často se totiž může stát, že při vší své snaze bojovat proti chudobě, chránit zranitelné, ulevit utlačovaným a mluvit za umlčené dosáhneme jen malého pokroku. Máme však naději, že jsme součástí mnohem většího a v konečném důsledku vítězného díla: „V konání dobra neumdlévejme; neochabneme-li, budeme sklízet v ustanovený čas. A tak dokud je čas, čiňme dobře všem, nejvíce však těm, kteří patří do rodiny víry.“ (Ga 6,9.10; Žd 13,16)

To je také důvod, proč jsme povoláni, abychom se navzájem povzbuzovali a inspirovali. Život věrný Božímu povolání je radostný a náročný zároveň. Náš spravedlivý Bůh a naše společenství toužící po spravedlnosti jsou naší největší oporou. Právě do takového společenství zveme lidi kolem.

**Aplikace**

`Jak se spravedlnost, milost a láska projevují v chování členů vašeho sborového společenství? Jak se projevují ve tvém vlastním chování?`

#### Další čtení: Vybrané citace od Ellen Whiteové

"Nepronášejte prosím jediné slovo, které by mohlo bolest ještě více prohloubit. Člověku, který je unaven hříšným životem a neví si rady, kde najít lék, poukažte na laskavého Spasitele. Vezměte ho za ruku, pozvedněte ho, dodejte mu odvahu a naději. Pomozte mu, aby se chopil Spasitelovy ruky. {ZNP 82.3}

Příliš rychle lámeme hůl nad lidmi, kteří okamžitě nereagují na naše snažení. Neměli bychom však ustávat v práci pro člověka, pokud existuje nějaký paprsek naděje. Lidé mají velkou hodnotu a našeho obětavého Vykupitele stáli příliš mnoho, než abychom je mohli tak lehce ponechat moci pokušitele. {ZNP 82.4}

Je třeba, abychom se vcítili do situace pokoušených. Zvažme, jaká je moc dědičnosti, vliv špatné společnosti a závadného prostředí a síla zlozvyků. Můžeme se divit, že působením takových vlivů se mnozí zkazí? Můžeme se divit, že se jen neochotně podřizují snahám o nápravu? {ZNP 82.5}

Často právě lidé, kteří se zdáli být hrubí a málo slibní, se stanou nejoddanějšími vyznavači a obhájci evangelia, když jsou jím osloveni. Nejsou zkaženi skrz naskrz. Pod odpudivým zevnějškem se skrývají dobré impulzy, které je možné roznítit. Bez pomocné ruky se mnozí z nich sami neuzdraví, ale trpělivým, vytrvalým úsilím mohou být pozvednuti. Takoví potřebují slyšet něžná slova, vidět laskavý přístup a dostat účinnou pomoc. Potřebují takovou radu, která by neuhasila slabý záblesk odvahy v srdci. To by měli vědět všichni, kdo s nimi přicházejí do styku. {ZNP 82.6}"