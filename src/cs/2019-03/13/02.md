---
title:  Nositelé změny
date:  22/09/2019
---

> <p></p>
> 14Budiž vzdán dík Bohu, který nás stále vodí v triumfálním průvodu Kristově a všude skrze nás šíří vůni svého poznání. 15Jsme totiž jakoby vůní kadidla, jež Kristus obětuje Bohu; ta vůně proniká k těm, kteří docházejí spásy, i k těm, kteří spějí k zahynutí. 16Jedněm jsme smrtonosnou vůní vedoucí k záhubě, druhým vůní životodárnou vedoucí k životu. Ale kdo je k takovému poslání způsobilý? (2K 2,14–16)

**Osobní studium**

V úvodních kapitolách Skutků jsme mohli sledovat, jak první křesťané vytvořili zvláštní společenství, založené na nových principech, které se mimo jiné vyznačovalo silným sociálním rozměrem. Křesťané se starali o ty, kteří byli v nouzi. Snažili se oslovit i ty, kteří nepatřili do jejich společenství, nabízeli jim pomoc a zvali je, aby prožili Boží působení mezi nimi.

Apoštol Pavel rozvíjí Ježíšův obraz o soli a světle. K tomu, aby vyjádřil úlohu církve ve světě, používá několik metafor. Boží následovníky označuje jako oběť (viz Ř 12,1), Kristovo tělo (1K 12,12–20), posly (2K 5,18–20) a vůni (2K 2,14–16). Každý z těchto obrazů vyjadřuje určitý aspekt života křesťanů a popisuje jejich úkol a poslání jako představitelů Božího království. Ve světě zničeném velkým sporem mezi dobrem a zlem jsou tyto obrazy platné i dnes.

`Uvažuj o výše zmíněných obrazech (oběť, Kristovo tělo, poslové a vůně). Které z nich nejlépe vyjadřují způsob, jakým bys chtěl představovat Boha a jeho působení ve tvém okolí? Proč?`

S každým z uvedených obrazů je spojen určitý způsob chování, jehož cílem však není získat si Boží náklonnost, vždyť prostřednictvím Kristovy oběti už Bůh lidi přijal. Tyto obrazy vyjadřují jednání lidí, kteří odpověděli na Boží lásku a milost a stali se jeho vyslanci, těmi, kdo pro něj pracují ve zraněném a umírajícím světě.

To, co dělají, má však ještě hlubší smysl. Jelikož Boží láska a milost jsou vyjádřením podstaty Božího království, pokud druhým projevujeme lásku a milost již zde a nyní, představujeme věčné království a podílíme se na něm.

V mezinárodním právu platí, že se velvyslanectví dané země považuje za její součást, i když je fyzicky umístěno v cizí zemi, vzdálené často tisíce kilometrů od země, které patří. Podobně platí, že když žijeme a chováme se způsobem, který je charakteristický pro Boží království, zpřítomňujeme věčnou nebeskou realitu, a tím dokonce přinášíme jakousi předchuť konečné porážky zla. A tak jako Kristovi poslové a vyslanci můžeme prožívat realitu jeho lásky a spravedlnosti v našich životech, v církvi a v životech těch, kterým sloužíme.

**Aplikace**

`Jaké praktické kroky může udělat vaše sborové společenství v souvislosti s různými projevy chudoby a nespravedlnosti ve vašem bezprostředním okolí?`