---
title:  Záchrana druhých
date:  24/09/2019
---

> <p></p>
> A žijte vzorně mezi pohany; tak aby ti, kdo vás osočují jako zločince, prohlédli a za vaše dobré činy vzdali chválu Bohu „v den navštívení“. (1Pt 2,12)

> <p></p>
> 14Všechno dělejte bez reptání a bez pochybování, 15abyste byli bezúhonní a ryzí, Boží děti bez poskvrny uprostřed pokolení pokřiveného a zvráceného. V něm sviťte jako hvězdy, které osvěcují svět. (Fp 2,14.15)

**Osobní studium**

Diskuze v církvi často vypadají tak, jako bychom stáli před důležitým rozhodnutím, zda se zaměřit na sociální práci, nebo na hlásání evangelia. Jako by dobročinnost byla v rozporu s vydáváním svědectví a nebylo možné usilovat současně o evangelizaci i o sociální spravedlnost. Když však lépe porozumíme každému z těchto konceptů a pochopíme podstatu Ježíšovy služby, překonáme neshody a zjistíme, že kázání evangelia a služba pomoci jsou neoddělitelně spojeny.

V jednom ze svých známých výrocích to Ellen G. Whiteová vysvětlila následovně: „Skutečný úspěch při styku s lidmi může přinést jen Kristova metoda. Spasitel se stýkal s lidmi jako ten, kdo chce jejich dobro. Projevoval jim soucit, sloužil jejich potřebám a získával si jejich důvěru. Pak je vyzval: ‚Následujte mne.‘ ... Je třeba pomáhat chudým, pečovat o nemocné, utěšovat zarmoucené a pozůstalé, poučovat nevědomé a radit nezkušeným. Máme plakat s těmi, kdo pláčou, a radovat se s těmi, kdo se radují.“ (MH 143; ŽNP 67)

Mluvili jsme už o tom, že tyto dvě stránky práce pro Boží království – spravedlnost a evangelizace – byly úzce spojeny nejen v Ježíšově službě, ale i při prvním vyslání jeho učedníků: „Jděte a kažte, že se přiblížilo království nebeské. Nemocné uzdravujte, mrtvé probouzejte k životu, malomocné očišťujte, démony vymítejte; zadarmo jste dostali, zadarmo dejte.“ (Mt 10,7.8) Stručně řečeno – jedním z nejlepších způsobů, jak oslovit druhé lidi naším poselstvím, je sloužit jejich potřebám.

`Co podle úvodních veršů říkají Petr a Pavel o moci svědectví dobrých skutků, které koná Boží lid?`

Když hlouběji pochopíme dobrou zprávu o záchraně v Kristu, uvědomíme si, že pokud součástí našeho snažení nebude opravdový zájem o lidi a jejich potřeby, pak evangelizace ztrácí svůj smysl. Verše jako 1J 3,16–18 a Jk 2,14–16 zdůrazňují, že kázání evangelia je bez praktické pomoci lidem zbytečné. Skutečná podstata evangelizace – tedy přinášení dobré zprávy o naději, záchraně, pokání, změně života a Boží všeobjímající lásce – je vlastně projevením spravedlnosti.

Evangelizace i touha po spravedlnosti vyvěrají z poznání Boží lásky k ztraceným, zlomeným a rozbolavělým lidem. Je to láska, která roste v našich srdcích, jestliže v našem životě působí Boží moc. Tehdy se nerozhodujeme, zda se budeme věnovat evangelizaci, nebo raději praktické pomoci lidem. Namísto toho spolupracujeme s Bohem tak, že se snažíme zjistit a naplnit skutečné potřeby lidí a pro jejich naplnění využíváme vše, co nám Bůh ve své milosti svěřil.

**Aplikace**

`Jak bychom se měli dívat na selhání, chyby nebo zbloudění druhých lidí (případně církví)? Jak bychom k nim měli přistupovat?`