---
title:  Podněty k zamyšlení
date:  27/09/2019
---

Přečti si 54. kapitolu „Věrný svědek“ z knihy Poslové naděje a lásky.

„I my máme konat dílo, které konali učedníci. Každý křesťan má být misionářem. S láskou a soucitem máme pomáhat těm, kdo potřebují pomoc. Máme se nesobecky a opravdově snažit ulehčovat břemeno trpícího lidstva. ... Máme sytit hladové, odívat nahé a potěšovat trpící a soužené. Máme sloužit zoufalým a dávat naději těm, kdo ji ztratili. Kristova láska, projevovaná v nesobecké službě, bude při napravování přestupníka účinnější než meč nebo soudní dvůr. Soudy jsou nutné, aby naháněly strach těm, kdo porušují zákon, avšak laskavý misionář může vykonat víc. Srdce, které se zatvrzuje, dostává-li se mu jen výtek, často roztaje vlivem Kristovy lásky.“ (MH 104.106; ŽNP 46–48)

**Otázky k rozhovoru**

`1. 	Existuje mnoho lidí, skupin a organizací usilujících o zlepšení situace ve světě. Jakými mimořádnými schopnostmi, zdroji a poznatky mohou k této snaze přispět adventisté sedmého dne jako společenství?`

`2.	Kdy jste se naposledy cítili povzbuzeni a podpořeni vaším církevním společenstvím? Co se z této zkušenosti můžete naučit? Jak se na základě toho můžete stát povzbuzením pro ostatní i vy?`

`3. 	Co všechno vám může pomoci v tom, abyste „neumdlévali“ v konání dobra (Ga 6,9)?`

`4. 	Které celosvětové projekty a iniciativy církve adventistů zaměřené na podporu spravedlnosti a zlepšení chudoby znáte? Které z nich podporujete (jako jednotlivci nebo jako společenství)? Jak byste mohli přispět ke konání tohoto díla?`

**Shrnutí**

Ano, jako křesťané jsme povoláni sloužit lidem – těm, co jsou v nouzi, prožívají bolest a zranění, trpí nebo jsou utlačováni. A přestože máme každý svou osobní odpovědnost i jako jednotlivci v místě, kde žijeme a pracujeme, budeme-li jako společenství zaměřené na službu druhým spolupracovat, můžeme být jako velká církevní rodina ještě mnohem užitečnější.

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

#### Další čtení: Vybrané citace od Ellen Whiteové

Poslové naděje a lásky, „Věrný svědek,“ 315-320