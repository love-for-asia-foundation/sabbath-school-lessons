---
title:  Milost v církvi
date:  25/09/2019
---

> <p></p>
> 18A tak v něm smíme obojí, židé i pohané, v jednotě Ducha stanout před Otcem. 19Nejste již tedy cizinci a přistěhovalci, máte právo Božího lidu a patříte k Boží rodině. 20Jste stavbou, jejímž základem jsou apoštolové a proroci a úhelným kamenem sám Kristus Ježíš. (Ef 2,18–20)

**Osobní studium**

V první kapitole knihy Jób Bůh poukazuje na Jóbovu věrnost jako na ukázku své dobroty a správnosti toho, jak přistupuje k hříšnému lidstvu (Jb 1,8). Je pozoruhodné, že Bůh jako by dovolil, aby jeho pověst závisela na tom, jak žije Boží lid zde na zemi. Apoštol Pavel rozšiřuje Boží důvěru v některé mimořádné osobnosti tak, že do ní zahrnuje celé společenství církve: „Bůh chce, aby nebeským vládám a mocnostem bylo nyní skrze církev dáno poznat jeho mnohotvarou moudrost...“ (Ef 3,10)

`Jak rozumíš myšlence uvedené v úvodních verších, že společenství církve je označeno jako Boží rodina? Jak by měl tento popis ovlivňovat způsob života církve?`

V každém společenství a v každé organizaci platí, že způsob, jakým se chová ke svým členům, odráží základní nastavení této skupiny. Jako Boží rodina, tělo Kristovo a společenství Ducha svatého má církev to nejvyšší povolání – žít v souladu s Boží vůlí.

`Hodnoty spravedlnosti, milosti a lásky – jak se projevily v Boží spravedlnosti, milosti a lásce – by měly určovat vše, co se odehrává uvnitř církve. Tyto principy by měly vést všechny představitele a administrátory církve od místních sborů až po celosvětovou organizaci. Měly by určovat způsob, jakým vedou druhé, rozhodují a starají se i o ty „nepatrné“ ve společenství církve. Spravedlnost, milost a láska by měly ovlivňovat i řešení sporů, které se mezi námi občas objeví. Pokud nejsme schopni přistupovat spravedlivě a uctivě k vlastním členům, jak bychom to mohli zvládat ve vztahu k lidem, kteří nejsou členy našeho společenství?`

Všude, kde je církev zaměstnavatelem, by měla postupovat v duchu štědrosti a ohleduplnosti a bez jakýchkoliv náznaků nespravedlivého a nečestného zacházení. Sborové společenství by mělo být spolehlivým místem, kde každý člen usiluje udělat vše pro to, aby se zranitelní a bezbranní v církvi cítili bezpečně. A jak to vidíme v rané církvi, členové společenství by měli být připraveni podporovat ty členy sborové rodiny, kteří trpí nebo jsou v nouzi.

Jde vlastně o Ježíšův příkaz, když říká, že takové jednání ovlivní a změní nejen společenství víry, ale dokáže pravost jejich víry v očích přihlížejících: „Nové přikázání vám dávám, abyste se navzájem milovali; jako já jsem miloval vás, i vy se milujte navzájem. Podle toho všichni poznají, že jste moji učedníci, budete-li mít lásku jedni k druhým.“ (J 13,34.35)

**Aplikace**

`Jak se můžeme ujistit, že při našem jednání nezanedbáváme ani jednu oblast služby – tedy že kážeme dobrou zprávu o spasení a současně pomáháme lidem v nouzi?`