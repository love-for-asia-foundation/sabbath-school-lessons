---
title:  Czczenie Stwórcy
date:  03/08/2019
---

### Studium bieżącego tygodnia
Ps 115,1-8; Pwt 10,17-22; Ps 101,1; Iz 1,10-17; 58,1-14; Mk 12,38-40.

> <p>Tekst pamięciowy</p>
> „Lecz to jest post, w którym mam upodobanie: że się rozwiązuje bezprawne więzy, że się zrywa powrozy jarzma, wypuszcza na wolność uciśnionych i łamie wszelkie jarzmo, że podzielisz twój chleb z głodnym i biednych bezdomnych przyjmiesz do domu, gdy zobaczysz nagiego, przyodziejesz go, a od swojego współbrata się nie odwrócisz” (Iz 58,6-7).

Choćby pobieżna lektura ksiąg napisanych przez starotestamentowych proroków uświadamia nam, iż byli oni zaniepokojeni złym traktowaniem ubogich i potrzebujących pomocy. Prorocy i Bóg, w imieniu którego przemawiali, nie kryli oburzenia z powodu tego, co czynili ludzie w pogańskich krajach (zob. np. 1. i 2. rozdział Księgi Amosa). Ale nie mniejszy gniew i smutek budziły przejawy nikczemności wśród ludu Bożego — wśród tych, którzy doświadczyli tylu Bożych błogosławieństw. Zważywszy na historię Izraelitów i dane im przez Boga prawo, ludzie ci powinni byli wiedzieć lepiej, jak postępować. Niestety, nie zawsze tak było, a prorocy mieli dużo do powiedzenia o tym smutnym stanie rzeczy.

Ciekawe, że wiele tych najlepiej znanych stwierdzeń dotyczących sprawiedliwości i niesprawiedliwości zapisanych przez starotestamentowych proroków zostało umieszczonych w kontekście przepisów dotyczących wielbienia Boga. Jak się przekonamy, prawdziwe nabożeństwo to nie tylko kult religijny. Prawdziwe nabożeństwo to także życie odzwierciedlające Bożą troskę o ludzi — mające na celu podnoszenie z upadku oraz wspieranie uciskanych i zapomnianych.