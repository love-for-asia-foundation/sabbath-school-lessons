---
title:  Bałwochwalstwo i ucisk
date:  04/08/2019
---

Wkrótce potem, jak Bóg wyprowadził Izraelitów z Egiptu, spotkał się z nimi pod górą Synaj, gdzie dał im dziesięcioro przykazań w pisemnej formie, w tym dwa pierwsze przykazania zakazujące oddawania czci innym bogom i sporządzania podobizn bożków (zob. Wj 20,2-6). W odpowiedzi Izraelici obiecali postępować zgodnie z tym, co zostało im nakazane, i żyć, jak przystało na lud Boży (zob. Wj 24,1-13).

Gdy Mojżesz wspiął się na górę i nie było go prawie sześć tygodni, oczekujący na jego powrót Izraelici zaczęli się zastanawiać, co się z nim stało. Pod naciskiem tłumu Aaron odlał cielca ze złota i złożył ofiary przed nim, po czym „usiadł lud, aby jeść i pić. Potem wstali, aby się bawić” (Wj 32,6). Zarówno Bóg, jak i Mojżesz byli rozgniewani tym, jak szybko Izraelici odwrócili się od Pana i zaczęli czcić bożka. Wydaje się, że tylko wstawiennictwo Mojżesza uratowało Izraelitów przed zasłużoną karą (zob. Wj 32,30-34).

Historia pokazała, że lud Boży często ulegał pokusie bałwochwalstwa. Dzieje Izraela i Judy są znaczone okresami bałwochwalstwa związanymi z rażącymi postępkami, do których niektórzy królowie prowadzili lud w ramach bałwochwalczych kultów. Taka niewierność była raz po raz wytykana przez proroków wzywających Izraelitów do powrotu do Boga. Obok tych wezwań do ożywienia i reformacji często występowały nawoływania do lepszego traktowania ubogich, potrzebujących i bezradnych.

`Przeczytaj Ps 115,1-8. Jakie ważne spostrzeżenia poczynił autor psalmu w tych wersetach?`

Ludzie są skłonni upodabniać się do rzeczy czy osób, którym oddają cześć i na których skupiają uwagę. Nic dziwnego, że troska o bliźnich i sprawiedliwe odnoszenie się do nich zaczęły zanikać, gdy ludzie odwrócili się od Sprawiedliwego Boga, by czcić fałszywych bogów wyznawanych przez okoliczne narody, często przedstawianych jako bóstwa wojny i płodności. Wybrawszy takich bogów, ludzie zmieniali swoje postawy w wielu sprawach, w tym także w sposobie traktowania bliźnich. Gdyby byli wierni Panu, podzielaliby Jego troskę o ludzi potrzebujących pomocy.

`Zastanów się nad twierdzeniem, iż upodabniamy się do tego, co uwielbiamy. Jakie współczesne przykłady działania tej zasady możesz wskazać?`