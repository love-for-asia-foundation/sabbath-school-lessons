---
title:  Powody oddawania czci Bogu
date:  05/08/2019
---

W Biblii raz po raz lud Boży jest wzywany do oddawania czci Panu, a przy tym wielokrotnie podawane są powody, dla których należy Go wielbić. Mamy Go czcić ze względu na to, kim On jest, czego dokonał i jaki jest. Wśród Jego cech zasługujących na nasze uwielbienie znajdują się: dobroć, prawość i miłosierdzie. Gdy przypomina się nam, jaki jest Bóg, czego dokonał dla nas (zwłaszcza w osobie Chrystusa na krzyżu) i co obiecał uczynić w przyszłości, wówczas rzeczą oczywistą staje się to, że wszyscy mamy liczne powody, by czcić i chwalić Pana.

`Przeczytaj Pwt 10,17-22; Ps 101,1; 146,5-10; Iz 5,16; 61,11. Jakie powody oddawania czci i chwały Bogu są wymienione w tych wersetach?`

Te powody oddawania czci Bogu nie są nowe dla Jego ludu. Najbardziej spontaniczne i entuzjastyczne wyrazy czci dla Boga ze strony niedawno wyzwolonych z niewoli Izraelitów były reakcją na oczywistą Jego interwencję. Na przykład, gdy zostali wyprowadzeni z Egiptu i przeszli szczęśliwie przez Morze Czerwone, Mojżesz i Miriam przewodzili ludowi w śpiewie oddającym chwałę Bogu za ratunek, jakiego właśnie doświadczyli (zob. 15. rozdział Księgi Wyjścia).

Sprawiedliwość i miłosierdzie Boga ukazane w tych wydarzeniach miały być na zawsze zapamiętane. Gdy Izraelici wspominali te wydarzenia i opowiadali o nich regularnie, sprawiedliwe dokonania Boga były dla nich motywacją do oddawania Mu czci do końca ich życia i w kolejnych pokoleniach. Jednym z przykładów takiego opowiadania o dokonaniach Boga i oddawania Mu czci jest Pwt 10,17-22.

Sprawiedliwość Boga jest przede wszystkim po prostu tym, kim On jest — podstawową cechą Jego charakteru: „Bo to jest pewne, że Bóg nie popełnia bezprawia i Najwyższy nie łamie prawa” (Hi 34,12). Bóg jest sprawiedliwy i troszczy się o sprawiedliwość. Za to powinniśmy Go czcić i chwalić.

Po drugie sprawiedliwość Boga jest postrzegana jako Jego sprawiedliwe dokonania dla Jego ludu, a zwłaszcza dla ubogich i uciskanych. Jego sprawiedliwość nigdy nie jest tylko opisem Jego charakteru. Biblia przedstawia Boga, który słyszy „krzyk ubogiego i (...) wołania nędzarzy” (Hi 34,28) i reaguje na nie, działając gorliwie na rzecz tego, by naprawić krzywdy tak rażąco widoczne w naszym świecie. Ostatecznie Bóg usunie wszystkie przejawy niesprawiedliwości, dokonując ostatecznego sądu i odnowienia świata.

`Skoro starożytni Izraelici mieli powody, by chwalić Boga, o ileż bardziej my, rozumiejąc ofiarę Chrystusa złożoną na krzyżu, mamy powody, by Go wielbić?`