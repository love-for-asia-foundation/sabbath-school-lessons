---
title:  Sposób oddawania czci Bogu
date:  07/08/2019
---

Wyjaśniając związek zachodzący między nabożeństwem i sprawiedliwością, prorocy podkreślali istotny fakt, iż aktywna troska o ubogich i uciśnionych oraz pomaganie potrzebującym są ważnymi elementami wielbienia Boga. 58. rozdział Księgi Izajasza to jeden z fragmentów Pisma Świętego, które mówią o tym najwyraźniej.

`Przeczytaj 58. rozdział Księgi Izajasza. Co złego stało się z więzią między Bogiem a Jego ludem według pierwszej części tego rozdziału?`

Jak już wcześniej zauważyliśmy, ta krytyka jest skierowana do ludzi aktywnych religijnie. Wydawało się, że ludzie ci usilnie zabiegają o poznanie Boga, ale najwyraźniej ich gorliwość nie była do końca szczera. Zatem Bóg wezwał ich, by zmienili swój sposób oddawania Mu czci i służenia Mu. Gdyby to od Niego zależało, powinni raczej rozwiązywać bezprawne więzy, zrywać powrozy jarzma, wypuszczać na wolność uciśnionych i łamać „wszelkie jarzmo” (Iz 58,6). Powinni karmić głodnych, udzielać schronienia bezdomnym i pomagać potrzebującym.

Takie postępowanie nie jest jedynym sposobem oddawania czci Bogu, ale z pewnością On oczekiwał tego od nich jako formy uwielbienia ważniejszej niż tradycyjne obrzędowe praktyki kojarzone z nabożeństwem. Tak więc nabożeństwo służy nie tylko zaspokojeniu własnych duchowych potrzeb, ale ma polegać także na niesieniu błogosławieństwa bliźnim. „Prawdziwym celem religii jest uwalnianie ludzi od ciężaru grzechu, unikanie nietolerancji i ucisku oraz szerzenie sprawiedliwości, wolności i pokoju”1.

W Iz 58,8-12 Bóg obiecuje błogosławieństwa w odpowiedzi na takie praktyki religijne. Tak więc On mówi ludziom, by mniej skupiali się na sobie, a wówczas Bóg będzie działał z nimi i przez nich, by nieść uzdrowienie i odrodzenie.

Ciekawe, że ten rozdział łączy także tego rodzaju nabożeństwo z odnową świętowania soboty jako duchowej rozkoszy. Zwróciliśmy już wcześniej uwagę na silne powiązania między sobotą a służeniem bliźnim, ale wersety te mówią o obu tych rodzajach aktywności, wzywając lud do odnowy nabożeństwa oraz do odkrywania Bożych błogosławieństw. Rozważając te wersety, Ellen G. White napisała: „Na tych, którzy zachowują szabat Pański, złożony został obowiązek wykonywania dzieła miłosierdzia i dobroczynności”2.