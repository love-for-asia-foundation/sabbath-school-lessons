---
title:  Miłosierdzie i wierność
date:  08/08/2019
---

Gdy Jezus stanął twarzą w twarz z przywódcami religijnymi, którzy krytykowali Go za to, że jada z grzesznikami, zacytował proroka Ozeasza, mówiąc im, by sięgnęli do Pisma Świętego i zastanowili się, co Bóg miał na myśli, gdy powiedział:

> <p></p>
> „Miłosierdzia chcę, a nie ofiary” (Mt 9,13; por. Oz 6,6).

Jak wiemy, Jezus wiódł życie pełne troski o innych i służby dla ich dobra. Jego spotkania z ludźmi, dokonywane przez Niego cudowne uzdrowienia i liczne opowiadane przez Niego przypowieści świadczą o tym, że takie życie najlepiej wyraża nasze szczere poświęcenie dla Boga. Przywódcy religijni byli Jego największymi krytykami, ale i Jezus nie szczędził im mocnych słów nagany. Byli oni przekonani, podobnie jak przywódcy religijni w czasach Izajasza, że posiadają szczególny status przed Bogiem dzięki swoim religijnym praktykom, a jednocześnie wyzyskiwali ubogich i z obojętnością odnosili się do potrzebujących. Ich nabożeństwa rozmijały się z ich czynami, a Jezus nie wahał się potępiać takiej obłudy.

`Przeczytaj Mk 12,38-40. Czy słowa Jezusa, iż przywódcy pożerają domy wdów, wydają się tu nie na miejscu, czy raczej trafiają w sedno tego, co Jezus chciał im powiedzieć? Jak wyjaśnisz to, że „tych spotka szczególnie surowy wyrok” (Mk 12,40)?`

Chyba najbardziej przerażające kazanie Jezusa — zwłaszcza skierowane do religijnych osób — zostało zapisane w 23. rozdziale Ewangelii Mateusza. Jezus nie tylko opisał ich religię jako bezużyteczną w kwestii pomagania ludziom pokrzywdzonym przez los, ale stwierdził także, że swoim zrozumieniem religijności dokładają oni ciężarów ludziom uciśnionym i utrudzonym życiem. Powiedział On, że takie osoby przez swoje czyny i zaniechania zamykają „Królestwo Niebios przed ludźmi” (Mt 23,13).

Rozbrzmiewające echem słowa dawnych proroków Jezus bezpośrednio odniósł do rozziewu między skrupulatnością religijnych ludzi w przestrzeganiu religijnych praktyk a niesprawiedliwością, którą tolerowali w swoim postępowaniu i dzięki której czerpali nieuczciwe zyski:

> <p></p>
> „Biada wam, uczeni w Piśmie i faryzeusze, obłudnicy, że dajecie dziesięcinę z mięty i z kopru, i z kminku, a zaniedbaliście tego, co ważniejsze w zakonie: sprawiedliwości, miłosierdzia i wierności; te rzeczy należało czynić, a tamtych nie zaniedbywać” (Mt 23,23).

Jezus wyjaśnił, że praktyki i obrzędy religijne nie są złe same w sobie, ale nie zastąpią uczciwości wobec bliźnich.

`Jak możemy uniknąć pułapki w postaci poglądu, że posiadanie i poznanie prawdy jest wystarczające?`