---
title:  Religijni ciemięzcy
date:  06/08/2019
---

W lepszych okresach istnienia królestw Izraela i Judy lud powracał do świątyni i oddawania czci Bogu, ale nawet wówczas ich wielbienie Pana często było pomieszane z bałwochwalczymi praktykami przejętymi z religii okolicznych narodów. Według proroków nawet najlepsze religijne dokonania Hebrajczyków nie były wystarczająco dobre, by odwrócić ich od przejawów zła, jakich dopuszczali się w swoim codziennym życiu. Choć starali się być gorliwi w spełnianiu praktyk religijnych związanych z nabożeństwem, to jednak muzyka ich pieśni nie mogła uciszyć płaczu ubogich i uciskanych.

Amos opisał współczesnych mu ludzi następująco: „Depczecie ubogiego i tępicie biednych kraju” (Am 8,4). Widział, że pospiesznie odprawiają obrzędy religijne, chcąc jak najszybciej wrócić do swoich nieuczciwych interesów, by „nabywać nędzarzy za pieniądze, a ubogich za parę sandałów” (Am 8,6).

`Przeczytaj Iz 1,10-17; Am 5,21-24; Mi 6,6-8. Co Pan mówił tym religijnym ludziom o ich kultowych praktykach?`

Przez swoich proroków Bóg w mocnych słowach drwił z praktyk religijnych oderwanych od rzeczywistości oraz lekceważących cierpienie i ucisk bliźnich. W Am 5,21-24 czytamy, iż Bóg nienawidzi takich obłudnych nabożeństw i nie może patrzeć na nie. Nawet pieśni Izraelitów są niemiłe Bogu, będąc jak wrzask, a ich ofiary stają się dla Niego zupełnie bezwartościowe.

W 6. rozdziale Księgi Micheasza pojawia się szereg narastających wręcz szyderczych sugestii, rzekomo wskazujących, jak należy właściwie oddawać cześć Bogu. Prorok kpiąco sugeruje składanie ofiar; mnoży te ofiary aż do tysięcy baranów i dziesiątek „tysięcy strumieni oliwy” (Mi 6,7), a następnie przechodzi do przerażającej — choć niezupełnie nieznanej — skrajności, sugerując złożenie w ofierze pierworodnego dziecka, by zyskać Bożą przychylność i przebaczenie.

W końcu jednak porzuca drwinę i wyjaśnia, czego Pan naprawdę oczekuje od ludzi: „Tylko, abyś wypełniał prawo, okazywał miłość bratnią i w pokorze obcował ze swoim Bogiem” (Mi 6,8).

`Czy zdarzyło ci się bardziej troszczyć o religijne praktyki i obrzędy niż o pomaganie potrzebującym znajdującym się wokół ciebie? Czego nauczyłeś się z tego doświadczenia?`