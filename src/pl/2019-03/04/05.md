---
title:  Chodzenie z Bogiem
date:  24/07/2019
---

Gdy zbliżamy się do końca Księgi Psalmów, okrzyki uwielbienia zaczynają się nasilać. Pięć ostatnich psalmów zaczyna się prostym i mocnym wezwaniem: Chwalcie Pana!, ale pierwszy z nich (zob. Ps 146,1-10) w szczególny sposób dotyczy troski Boga o ubogich i uciśnionych jako najważniejszego powodu tego uwielbienia.

`Przeczytaj Ps 146,1-10. Jakie przesłanie dla nas jest w nim zawarte? Co Bóg mówi nam zwłaszcza w Ps 146,5-9?`

Jak pewne jest to, że Bóg jest Stwórcą Świata (zob. Ps 146,6), tak psalm podkreśla, iż Bóg nadal działa w świecie jako Sędzia, Dawca, Wyzwoliciel, Uzdrowiciel, Pomocnik i Obrońca, a wszystko to w celu wychodzenia naprzeciw ludziom potrzebującym pomocy. To inspirująca wizja tego, co Bóg czyni i pragnie uczynić w naszym życiu, naszych społecznościach i naszym świecie.

Czasami myślimy o potrzebie troski o potrzebujących jako o czymś, co powinniśmy czynić, bo Bóg tak nakazał. Ale 146. rozdział Księgi Psalmów uczy nas, że Bóg już to czyni, a my mamy przyłączyć się w tym do Niego. Gdy przeciwdziałamy biedzie, uciskowi i chorobom, prawdziwie działamy z Bogiem i realizujemy Jego zamierzenia. Czy może istnieć większy przywilej niż bycie współpracownikiem Boga w realizacji czegoś tak wzniosłego jak to, co zostało opisane w 146. rozdziale Księgi Psalmów?

A teraz o dobrodziejstwach dla nas. Chrześcijanie często mówią o poszukiwaniu Boga i pragnieniu stworzenia bliższej więzi z Nim. Jednak Ps 146,7-9 i wiele innych wersetów w całej Biblii wskazują, że jednym ze sposobów szukania Boga jest przyłączenie się do Niego w tym, co On czyni. Zatem jeśli Bóg działa, by wspierać ubogich, chorych i uciśnionych, jak świadczy 146. rozdział Księgi Psalmów, to powinniśmy w tym współdziałać wraz z Nim. „Chrystus przyszedł na ten świat, by chodzić i działać wśród ubogich i cierpiących. Oni to byli najważniejszym przedmiotem Jego zainteresowania. Dzisiaj za pośrednictwem swoich dzieci odwiedza On ubogich i potrzebujących, niosąc wsparcie w nędzy i ulgę w cierpieniu. Gdyby nie cierpienie i niedostatek nie mielibyśmy możliwości zrozumienia miłosierdzia i miłości Boga ani poznania współczującego i litościwego Ojca w niebie. Nigdy ewangelia nie jest tak miła jak wtedy, gdy jest niesiona najbardziej potrzebującym i ubogim regionom”1.

`Jakie jest twoje doświadczenie bliskości Boga w służbie dla bliźnich?`