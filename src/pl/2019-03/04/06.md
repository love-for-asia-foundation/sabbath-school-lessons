---
title:  Księga Przysłów — miłosierdzie dla potrzebujących
date:  25/07/2019
---

Jako zbiór mądrych powiedzeń Księga Przysłów dotyka szeregu zagadnień i życiowych doświadczeń. Wśród nich są refleksje na temat ubóstwa, bogactwa, zadowolenia, sprawiedliwości i niesprawiedliwości — czasami przedstawione z innego punktu widzenia. Życie nie zawsze jest proste i nieskomplikowane, dlatego Księga Przysłów uświadamia nam rozmaitość okoliczności i wyborów, które wpływają na sposób życia ludzi, nawet tych wiernych Bogu.

`Przeczytaj i porównaj Prz 10,4; 13,23.25; 14,31; 15,15-16; 19,15.17; 30,7-9. Co mówią te wersety i jak ma się to do bogactwa, ubóstwa i pomagania potrzebującym?`

Księga Przysłów podkreśla troskę i zainteresowanie okazywane przez Boga ubogim i najsłabszym. Czasami ludzie są ubodzy w wyniku obiektywnych okoliczności, złych decyzji czy wyzysku, ale bez względu na przyczyny trudnej sytuacji Pan przedstawia siebie jako ich Stwórcę (zob. Prz 22,2) i Obrońcę (zob. Prz 22,22-23). Tych ludzi nie należy uciskać ani wykorzystywać bez względu na to, jakie błędy popełnili.

Choć Księga Przysłów wskazuje lepszy sposób życia możliwy dzięki mądrym wyborom i posłuszeństwu Bogu, nie zawsze wynikiem Jego błogosławieństwa jest zamożność. Wierność Bogu jest zawsze postrzegana jako ważniejsza i ostatecznie bardziej opłacalna niż doraźne materialne zyski: „Lepiej mieć mało, lecz nabyte sprawiedliwie, niż obfitość nabytą niesprawiedliwie” (Prz 16,8).

Inną kwestią poruszaną w Księdze Przysłów jest uczciwość i prawe postępowanie w interesach, sprawowaniu władzy i wymierzaniu sprawiedliwości (zob. Prz 14,5.25; 16,11-13; 17,15; 20,23; 21,28; 28,14-16). Księga Przysłów wyraża troskę nie tylko o pojedyncze osoby, ale także oferuje spostrzeżenia dotyczące tego, jak powinno funkcjonować społeczeństwo dla dobra wszystkich, a zwłaszcza tych, którzy potrzebują ochrony. Po raz kolejny przypomina nam, że ci, którzy rządzą i kierują, mogą to czynić najlepiej wtedy, gdy polegają na pomocy Boga (zob. Prz 8,15-16), a więc powinni działać jako słudzy Jego łaski i Jego współczucia wobec potrzebujących.

`Nie jest trudno współczuć ludziom znajdującym się w tragicznej sytuacji. Jak możemy przekuć współczucie w praktyczne działanie?`