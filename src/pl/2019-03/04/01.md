---
title:  Miłosierdzie i sprawiedliwość w Księdze Psalmów i Księdze Przysłów
date:  20/07/2019
---

### Studium bieżącego tygodnia
Ps 9,8-10.14-21; 82,1-8; 101,1-8; 146,1-10; Prz 10,4; 13,23.25; 30,7-9.

> <p>Tekst pamięciowy</p>
> „Bierzcie w obronę biedaka i sierotę, ubogiemu i potrzebującemu wymierzajcie sprawiedliwość! Ratujcie biedaka i nędzarza, wyrwijcie go z ręki bezbożnych!” (Ps 82,3-4).

Księga Psalmów i Księga Przysłów przedstawiają doświadczenie więzi z Bogiem w praktycznych sprawach życia, a nie jedynie w czasie nabożeństwa czy innej aktywności religijnej. Podczas gdy Księga Przysłów oferuje szeroki wybór praktycznej mądrości dotyczącej więzi rodzinnych, spraw zawodowych i problemu sprawowania władzy, to Księga Psalmów jest zbiorem pieśni wyrażających zarówno różne emocje, jak i różne duchowe przeżycia, począwszy od lamentów, a skończywszy na radosnym uwielbieniu. Nietrudno jest zrozumieć, że nasza wiara powinna wpływać na wszystkie sfery naszego życia, gdyż Bóg troszczy się o nie wszystkie.

Jednocześnie jakakolwiek refleksja dotycząca życia w upadłym świecie nie może lekceważyć niesprawiedliwości, jaką naznaczona jest obecna ludzka kondycja. Rzeczywiście niesprawiedliwość raz po raz jest przedstawiana jako przedmiot troski Boga i problem, który pragnie On rozwiązać. To On jest nadzieją dla tych, którzy nie mają nadziei w tym świecie.

Choć możemy jedynie dotknąć tego, co wspomniane księgi mówią w tej kwestii, być może ta lekcja pomoże ci być bardziej aktywnym we wspieraniu ubogich, uciskanych i zapomnianych, którzy żyją wokół nas i którym powinniśmy pomagać.