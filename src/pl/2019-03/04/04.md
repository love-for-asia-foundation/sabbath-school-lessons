---
title:  Obietnice króla
date:  23/07/2019
---

`Przeczytaj Ps 101,1-8. Choć ów psalm jest skierowany do przywódców, jakie ważne rady możesz znaleźć w nim dla siebie, bez względu na twoją pozycję społeczną?`

101. rozdział Księgi Psalmów jest przesłaniem skierowanym do przywódców. Przypuszcza się, że psalm został napisany przez Dawida w początkach jego panowania na tronie Izraela. Być może nawet był częścią jego królewskiego ślubowania. Z tego, co doświadczył jako wojownik Saula, a potem ścigany przez niego, nauczył się, że król, który schodzi z właściwej drogi, szkodzi swojemu narodowi i swoim bliskim. Dawid postanowił, że będzie lepszym przywódcą od swojego poprzednika.

Niewielu z nas może pełnić rolę politycznych przywódców swojego narodu, ale wszyscy mamy do wypełnienia określoną rolę, która polega na wywieraniu wpływu na innych i budowaniu ich. Spełniamy tę rolę w miejscu pracy, lokalnej społeczności, rodzinie i Kościele. Ellen G. White, komentując odpowiedzialność spoczywającą na przywódcach, napisała: „Ślubowanie Dawida zapisane w 101. rozdziale Księgi Psalmów powinno być ślubowaniem wszystkich, na których spoczywa obowiązek wywierania właściwego wpływu w rodzinie”1.

W miarę możliwości powinniśmy być gotowi przedstawiać te zasady ludziom sprawującym przywództwo nad nami. Każdy z nas w swojej przywódczej roli oraz sferze wpływu ma okazję stosować zasady przywództwa wyłożone przez Dawida, aby stawać się błogosławieństwem dla innych.

Punktem wyjścia dla Dawida jest oddawanie czci Bogu za Jego miłosierdzie i sprawiedliwość (zob. Ps 101,1), które są podstawą wszystkiego, co Dawid pragnie naśladować jako przywódca. Starał się on nauczyć tych samych cech oraz praktykować je w swoim życiu i działalności. Aby to czynić, musiał przeciwstawić się pokusie czynienia zła, korupcji i nieuczciwości, które są szczególnymi pułapkami grożącymi ludziom sprawującym władzę i zajmującym kierownicze stanowiska.

Wiedząc, jak ważne jest korzystanie z pomocy dobrych doradców w celu właściwego postępowania, Dawid obiecuje szukać rady u wiarygodnych doradców i wyznaczać uczciwych urzędników. Sprawiedliwość i miłosierdzie okazywane wobec podwładnych i poddanych miały charakteryzować jego przywództwo.

`Być może niewielu z nas korzysta z pomocy dobrych doradców i profesjonalnych urzędników, ale jak możemy, korzystając z wpływu ludzi, którzy nam pomagają, właściwie żyć, a następnie sami kierować się (w naszej sferze oddziaływania) w sposób nacechowany sprawiedliwością i miłosierdziem wobec tych, którzy są w jakiś sposób zależni od nas?`