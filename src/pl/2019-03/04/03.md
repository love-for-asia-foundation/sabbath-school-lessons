---
title:  Boże, zrób coś!
date:  22/07/2019
---

`Przeczytaj Ps 82,1-8. Jakie przesłanie dla nas jest zawarte w tym psalmie?`

Pomimo zaleceń i reguł życia społecznego danych Izraelitom przez Boga naród ten przez długie okresy swoich dziejów nie postępował zgodnie z Jego planem. Łatwo przychodziło Izraelitom upodabniać się do innych narodów, w tym także naśladować ich wzorce niesprawiedliwości i ucisku. Przywódcy i sędziowie dbali tylko o siebie, a ich przychylność można było kupić za łapówki. Zwykli ludzie, w tym zwłaszcza ubodzy, nie mogąc liczyć na ochronę ze strony sądów, padali ofiarą ucisku.

82. rozdział Księgi Psalmów jest odpowiedzią na tę sytuację. Opisuje rolę Boga jako Najwyższego Sędziego i przedstawia scenę, w której sądzi On przywódców, a nawet samych sędziów. Psalm ten podkreśla, że „ci, którzy są powołani, by pełnić funkcję sędziów, odpowiadają przed Nim”1. Zajmują swoje stanowisko i wykonują swoją pracę jako reprezentanci i podwładni Boga. Według psalmisty sprawiedliwość Boga jest wzorcem tego, jak powinna funkcjonować ziemska sprawiedliwość, a jednocześnie stanowi miarę, według której sprawiedliwość i niesprawiedliwość oraz ci, którzy je czynią, zostaną osądzeni.

Psalm kończy się wezwaniem do działania skierowanym do Boga (zob. Ps 82,8), by interweniował i położył kres niesprawiedliwości panującej w narodzie. Ten psalm, podobnie jak wiele innych, daje głos tym, którzy nie są słyszani i cierpią ucisk — tym, których głos jest uciszany przez niesprawiedliwy system, w którym żyją i pracują.

82. rozdział Księgi Psalmów kieruje wezwanie do Boga jako Najwyższego Sędziego oraz Najwyższego Władcy Wszechświata i Wszystkich Narodów. Nie ma sądu wyższej instancji ani wyższej władzy, do której można się odwołać. Autor zapewnia, że choć ziemskie sądy często nie baczą na wołania ubogich i uciśnionych, to jednak ci uciemiężeni ludzie mają do kogo wołać o pomoc.

Czasami w naszym życiu padamy ofiarą niesprawiedliwości, ale bywa i tak, że to my dopuszczamy się niesprawiedliwości, usiłując odnieść z danej sytuacji jakąś korzyść. W różnych fragmentach Biblii — takich jak 82. rozdział Księgi Psalmów — możemy znaleźć pożyteczne informacje i przydatną nam mądrość, zarówno gdy jesteśmy osobami uciskanymi, jak i jako ludzie uciskający innych. Bóg troszczy się także o niesprawiedliwych sędziów, mówiąc o nich jak o swoich dzieciach, które powinny wybrać lepszy sposób postępowania (zob. Ps 82,6). Tak więc jest nadzieja nawet dla tych, którzy uciskają innych, jeśli tylko pozwolą się zmienić.