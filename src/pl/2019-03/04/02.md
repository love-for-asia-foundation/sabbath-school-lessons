---
title:  Księga Psalmów — pieśni nadziei dla uciskanych
date:  21/07/2019
---

Jak zauważyliśmy już, Bóg widzi i słyszy zrozpaczonych i przytłoczonych problemami. Często w Księdze Psalmów spotykamy się z wołaniem ludzi, którzy ufają Bogu, ale nie doświadczają sprawiedliwości. Zapewnienie o dobroci, sprawiedliwości i mocy Boga wydaje się słabnąć wobec niesprawiedliwości i ucisku, jakich doświadczają lub jakie dostrzegają autorzy psalmów.

A jednak psalmy to pieśni tych, którzy nadal śpiewają. Ani ich życie i ani ich wiara nie zostały zgaszone. Wciąż jest jeszcze nadzieja, a Boże działanie jest pilnie potrzebne, zanim będzie za późno, zanim zło zatriumfuje i zanim uciśnieni zostaną zmiażdżeni ciężarem zła, które ich przygniata. W ten sposób autorzy Księgi Psalmów starali się wypełnić rozziew między deklaracją wiary a próbami i tragediami życia.

`Przeczytaj Ps 9,8-10.14-21. Czy możesz sobie wyobrazić okoliczności, w których znalazł się Dawid, autor 9. rozdziału Księgi Psalmów? Czy możesz odczuć napięcie panujące między jego wiarą w Bożą dobroć, a jego obecnym doświadczeniem? Dzięki czemu jesteśmy w stanie zachować wiarę w Boga pomimo trudnych życiowych prób?`

W Księdze Psalmów powtarzającą się odpowiedzią na to pytanie jest nadzieja i obietnica dobrego i sprawiedliwego sądu Bożego. Może się wydawać, że zło i niesprawiedliwość triumfują, ale Bóg osądzi złoczyńców i niesprawiedliwych. Zostaną oni ukarani, a pokrzywdzeni i uciśnieni doznają odrodzenia i odnowy.

W książce Rozważania o Psalmach brytyjski pisarz Clive S. Lewis (1898-1963) opisuje swoje początkowe zaskoczenie z powodu tego, z jaką radością i tęsknotą oczekiwali autorzy Księgi Psalmów sądu Bożego. Zważywszy na fakt, iż wielu wierzących ludzi obecnie raczej boi się sądu Bożego, starał się on zrozumieć sposób myślenia starożytnych Hebrajczyków, w tym autorów ksiąg biblijnych: „Setki i tysiące ludzi, którym odebrano całą majętność prawnie im się należącą, nareszcie zostaną wysłuchane. Oczywiście, oni nie boją się sądu. Wiedzą, że ich sprawa okaże się bezsprzecznie słuszna — jeśli zostanie wysłuchana. Gdy Bóg nadchodzi, by sądzić, nareszcie tak się stanie”1.

W Księdze Psalmów widzimy nadzieję dla uciśnionych, także dzisiaj, pomimo doczesnych cierpień i rozczarowań.

`Jakie mamy powody, by postrzegać kwestię sądu jako coś pozytywnego, a nie jako powód do lęku i obaw?`