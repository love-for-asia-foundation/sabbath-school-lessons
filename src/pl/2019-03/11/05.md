---
title:  Nadzieja związana z sądem
date:  11/09/2019
---

`Przeczytaj Koh 8,15. W jaki sposób postrzegasz brutalną i przejmującą rzeczywistość, o której jest tutaj mowa?`

Choć cierpienie, ucisk i tragedie są trudne do zniesienia same w sobie, to jednak jeszcze trudniej znosi się krzywdy i zniewagi, gdy wydają się bezsensowne i niezauważane przez innych. Domniemana bezsensowność smutku może być trudniejsza do zniesienia niż sam smutek. Świat bezsensownie przemijający i pozbawiony ostatecznej sprawiedliwości byłby okrutnym absurdem. Nic dziwnego, że ateistyczni pisarze dwudziestego wieku uskarżali się na absurdalny stan ludzkości. Nie mając nadziei na sprawiedliwy sąd i naprawienie krzywd, rzeczywiście bylibyśmy skazani na absurdalny wręcz świat.

Ale wołanie dobiegające z Koh 8,15 nie jest końcem księgi. Pod koniec swojego spisanego protestu Salomon dokonuje nagłego zwrotu. Wśród lamentu nad bezsensem mówi niejako:

> <p></p>
> Chwileczkę! Przecież Bóg odbędzie sąd, więc nic nie jest bezsensowne, ale wszystko i wszyscy się liczą!

`Przeczytaj Koh 12,13-14. Jak słowa te świadczą o tym, że wszystko, co czynimy w tym życiu, ma jednak znaczenie?`

Nadzieja dotycząca sądu sprowadza się do tego, w co ktoś wierzy, jeśli chodzi o istotę natury Boga, życia oraz świata, w którym żyjemy. Jak już zauważyliśmy, Biblia stanowczo twierdzi, że żyjemy w świecie stworzonym i miłowanym przez Boga. Jednak świat ten zszedł na złą drogę, dlatego teraz Bóg czyni wszystko, by zrealizować plan zbawienia i odrodzenia oparty na życiu i śmierci Jezusa Chrystusa. Sąd Boży jest nieodłączną częścią przywrócenia porządku w świecie. Dla tych, którzy stali się ofiarami przejawów zła w świecie — zmarginalizowanych społecznie, dotkniętych przemocą, uciskanych i wyzyskiwanych — obietnica sądu jest z pewnością dobrą nowiną.

`Co oznacza dla ciebie świadomość, że pewnego dnia — w sposób, jakiego nie możemy sobie wyobrazić — upragniona od dawna sprawiedliwość wreszcie nastanie? Jak możemy czerpać nadzieję z tej obietnicy?`