---
title:  Życie adwentową nadzieją
date:  07/09/2019
---

### Studium bieżącego tygodnia
Łk 18,1-8; Mt 24,1-25,46; 1 Kor 15,12-19; Koh 8,15; 12,13-14; Ap 21,1-5; 22,1-5.

> <p>Tekst pamięciowy</p>
> „A tak, bracia moi mili, bądźcie stali, niewzruszeni, zawsze pełni zapału do pracy dla Pana, wiedząc, że trud wasz nie jest daremny w Panu” (1 Kor 15,58).

Jezus ogłosił Królestwo Boże jako obecną rzeczywistość, która może być częścią naszego codziennego życia. Posłał swoich uczniów, by obwieszczali tę rzeczywistość i szerzyli Jego królestwo, głosząc ewangelię i służąc bliźnim, czyli przekazując darmo to, co darmo otrzymali (zob. Mt 10,5-8).

Ale Jezus jasno mówił także o tym, że Jego królestwo jest innego rodzaju niż królestwa tego świata — „nie jest z tego świata” (J 18,36) — i dopiero w przyszłości nastanie w pełni. Przez swoje wcielenie, swoją służbę i śmierć oraz swoje zmartwychwstanie Jezus dokonał inauguracji Królestwa Bożego, ale jednocześnie spoglądał w przyszłość, oczekując wydarzenia, które sprawi, że Jego królestwo zupełnie zastąpi królestwa tego świata i Boże panowanie nad światem stanie się niepodzielne.

Z definicji adwentyści to ci, którzy oczekują tego królestwa — ludzie nadziei. Ale ta nadzieja dotyczy nie tylko przyszłego nowego świata. Choć nadzieja spogląda w przyszłość, to jednak zmienia teraźniejszość. Mając taką nadzieję, żyjemy obecnie w oczekiwaniu przyszłości i działamy, by zmieniać teraźniejszość w sposób stosowny do naszych oczekiwań związanych z przyszłym światem.