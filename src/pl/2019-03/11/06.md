---
title:  Nigdy więcej płaczu ani cierpienia
date:  12/09/2019
---

`Przeczytaj Ap 21,1-5; 22,1-5. Spróbuj sobie wyobrazić, jakie będzie życie, o którym jest mowa w tych wersetach. Dlaczego trudno sobie wyobrazić życie bez grzechu, śmierci, cierpienia i rozpaczy?`

Biblijne opisy ludzkiego życia po uwolnieniu od grzechu są niewątpliwie wspaniałe i pełne chwały, choć jedynie uchylają rąbka przyszłej rzeczywistości. W tych wersetach opis dotyczy raczej tego, czego tam nie będzie, a nie tego, co będzie. Skoro ten świat jest wszystkim, co znamy, trudno sobie wyobrazić życie bez bólu, cierpienia, śmierci, lęku, niesprawiedliwości i biedy.

Nie tylko nie będzie tam tego wszystkiego, ale w opisie znalazł się pewien osobisty element: „I otrze [Bóg] wszelką łzę z oczu ich” (Ap 21,4). W kontekście życia zbawionych Boże współczucie dla tych, którzy cierpieli w dziejach ludzkości, osiągnie punkt szczytowy w tym jednym zdaniu. Bóg nie tylko położy kres cierpieniu, ale i osobiście otrze łzy zbawionych.

Poranieni i przerażeni życiem w świecie grzechu, niesprawiedliwości i tragedii możemy znaleźć w Apokalipsie Jana wzmianki dotyczące procesu uzdrowienia dla wszystkich, którzy w jakikolwiek sposób padli ofiarą grzechu. W opisie drzewa żywota Jan wskazuje, że „liście drzewa służą do uzdrawiania narodów” (Ap 22,2). Po raz kolejny Bóg okazuje swoje zrozumienie oraz współczucie dla ludzkości z powodu tego, co odczuła, doświadczyła, widziała i w czym uczestniczyła w związku ze złem tego świata. Boski plan odrodzenia naszego świata obejmuje odrodzenie i uzdrowienie każdego z nas.

Teraz zatem dążymy do tego, by być wszystkim, kim możemy być w Chrystusie. Pragniemy wypełniać naszą rolę, jakkolwiek niewielką i nieznaczącą, służąc w świecie ludziom potrzebującym tego, co możemy im zaoferować. Cokolwiek to jest — uprzejme słowa, ciepły posiłek, pomoc medyczna, leczenie zębów, odzież, dobra rada — i cokolwiek możemy uczynić, powinniśmy uczynić to w duchu wyrzeczenia się siebie i ofiarnej miłości, jaką Jezus okazał, żyjąc na ziemi.

Oczywiście pomimo naszych najlepszych starań świat będzie się pogrążał coraz bardziej w upadku. Jezus wiedział o tym, a jednak to Go nie powstrzymywało od służenia innym, więc i nas nie powinno to powstrzymywać.