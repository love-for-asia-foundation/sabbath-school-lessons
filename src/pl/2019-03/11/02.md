---
title:  Kiedyż, Panie?
date:  08/09/2019
---

W historii biblijnej powtarza się raz po raz wołanie ludu Bożego — zwłaszcza tych, którzy doświadczali niewoli, wygnania, ucisku, nędzy i innych przejawów niesprawiedliwości i tragedii — o Bożą interwencję. Niewolnicy w Egipcie, Izraelici w Babilonii i inni ludzie wołali do Boga, by usłyszał ich oraz spojrzał na ich cierpienie i wyrządzone im krzywdy. Biblia przedstawia szczególne przykłady Bożego działania mającego na celu uratowanie i odrodzenie Jego ludu, a czasami nawet wymierzenie pomsty ciemięzcom i wrogom.

Jednak efekty tych interwencji były zazwyczaj dość krótkotrwałe, dlatego różni prorocy wskazywali na ostateczną interwencję, gdy Bóg położy kres wszelkiemu złu i na zawsze podźwignie poniżonych. Jednocześnie prorocy wołali do Boga:

> <p></p>
> Kiedyż, Panie…?

Na przykład anioł Pana zapytał o los Izraelitów na wygnaniu:

> <p></p>
> „Panie Zastępów, jak długo jeszcze nie zmiłujesz się?” (Za 1,12).

Księga Psalmów jest pełna skarg, żalów i cierpienia z powodu pozornego powodzenia i szczęścia bezbożnych, podczas gdy sprawiedliwi są ciemiężeni, wyzyskiwani i żyją w biedzie. Psalmiści raz po raz wołają do Boga o interwencję. Uważając, że świat obecnie nie jest uporządkowany według Bożego zamysłu czy pragnienia, przyłączają się do wołania proroków i uciśnionych:

> <p></p>
> Jak długo, Panie? (Zob. np. Ps 94,3-7).

W pewnym sensie niesprawiedliwość jest trudniejsza do zniesienia wśród tych, którzy wierzą w Sprawiedliwego Boga, który pragnie sprawiedliwości dla wszystkich swoich wiernych. Lud Boży zawsze odczuwał i odczuwa zniecierpliwienie z powodu zła tego świata i pozornej bierności Boga. Stąd czasami gorzkie pytania proroków:

> <p></p>
> „Dokądże, Panie, będę wołał o pomoc, a Ty nie wysłuchasz? Jak długo będę krzyczał: Pomocy! a Ty nie wybawisz?” (Ha 1,2).

Podobne wołanie rozlega się w Nowym Testamencie, gdzie nawet samo stworzenie jest przedstawione jako wzdychające do Boga o ratunek i odrodzenie (zob. Rz 8,19-22). W Ap 6,10 to wołanie — „kiedyż, Panie…?” — jest kierowane w imieniu tych, którzy zginęli jako męczennicy za swoją wiarę w Boga. Ale jest to takie samo wołanie do Boga o interwencję na korzyść Jego uciśnionych i prześladowanych wiernych.

`Przeczytaj Łk 18,1-8. Co Jezus mówi o reakcji Boga na powtarzające się wołania i modlitwy Jego ludu zawierające prośbę o Jego działanie dla ich dobra? Jak wiąże się to z potrzebą wiary?`