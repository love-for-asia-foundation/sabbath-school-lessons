---
title:  Nadzieja zmartwychwstania
date:  10/09/2019
---

Chrześcijańska nadzieja powtórnego przyjścia Jezusa to nie tylko patrzenie w świetlaną przyszłość. Fizyczne zmartwychwstanie Jezusa spowodowało to, że pierwsi chrześcijanie zaczęli traktować obietnicę Jego powtórnego przyjścia jako niezachwianą prawdę. Skoro mógł On powstać z martwych — a widzieli Go na własne oczy jako powstałego z martwych — to z pewnością mógł On także przyjść powtórnie, by dokończyć dzieło usunięcia grzechu i jego skutków oraz odnowienia świata (zob. 1 Kor 15,22-23).

Dla apostoła Pawła zmartwychwstanie było kluczowym elementem nadziei powtórnego przyjścia Jezusa. Był on gotowy oprzeć wiarygodność wszystkiego, co głosił, na tym koronnym cudzie w historii Jezusa: „Jeśli Chrystus nie został wzbudzony, daremna jest wiara wasza” (1 Kor 15,17). Zastanów się nad tym stwierdzeniem apostoła i nad tym, jak ważne jest zmartwychwstanie Chrystusa jako podstawa wszelkich naszych nadziei na przyszłość.

`Przeczytaj 1 Kor 15,12-19. Jak wyjaśniłbyś zainteresowanej niewierzącej osobie, dlaczego prawda o zmartwychwstaniu Chrystusa ma tak zasadnicze znaczenie dla chrześcijańskiej nadziei?`

Widok zmartwychwstałego Jezusa zmienił Jego uczniów. Jak już zauważyliśmy, Jezus jeszcze przed swoją męką wysłał ich, by ogłaszali i zapowiadali nadejście Królestwa Bożego (zob. Mt 10,5-8), ale Jego śmierć odebrała im odwagę i zniweczyła ich nadzieje. Zlecenie przekazane im później (zob. Mt 28,18-20) przez zmartwychwstałego Jezusa i wsparte mocą Ducha Świętego (zob. Dz 2,1-4) wprowadziło ich na drogę wiodącą do zmiany świata i do życia królestwem ustanowionym przez Jezusa.

Uwolnieni od mocy lęku przed śmiercią pierwsi chrześcijanie żyli i odważnie głosili prawdę w imieniu Jezusa (zob. np. 1 Kor 15,30-31). Zło, które sprowadza śmierć, jest tym samym złem, które sprowadza cierpienie, niesprawiedliwość, nędzę i ucisk we wszystkich ich formach. Jednak dzięki Jezusowi i Jego zwycięstwu nad śmiercią wszystko to pewnego dnia się skończy. „A jako ostatni wróg zniszczona będzie śmierć” (1 Kor 15,26).

`Bez względu na to, jak i komu pomagamy w tym życiu, wszyscy pewnego dnia umrzemy. Czego ta gorzka prawda uczy o tym, jak ważne jest przekazywanie ludziom nadziei zawartej w śmierci i zmartwychwstaniu Jezusa?`