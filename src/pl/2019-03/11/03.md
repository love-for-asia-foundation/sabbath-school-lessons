---
title:  Niezawodny rodzaj nadziei
date:  09/09/2019
---

Religia często bywa krytykowana za to, że odciąga wierzących od życia tu i teraz, obiecując im coś lepszego w zaświatach. Krytyka ta jest oparta na założeniu, że skupianie uwagi na innej rzeczywistości staje się formą uświęconej ucieczki przed realnym światem i czyni wierzącego mniej użytecznym dla świata i społeczeństwa. Czasami wierzący sami wystawiają się na taką krytykę, gdyż pielęgnują, głoszą i praktykują tego rodzaju życiowe postawy.

Owszem, mamy negatywne przykłady ludzi władzy wmawiających ubogim i uciskanym, że powinni zaakceptować swój smutny los, bo gdy Jezus przyjdzie powtórnie, wszystkie krzywdy zostaną naprawione.

Tak, nasz świat jest upadłym, zepsutym i tragicznym miejscem, więc nie ma nic złego czy nieuzasadnionego w pragnieniu nowego świata uporządkowanego przez Boga, gdzie nie będzie niesprawiedliwości, cierpienia ani smutku, a obecny nieporządek zostanie zastąpiony wspaniałymi i sprawiedliwymi rządami Króla. W końcu bez nadziei i bez tej obietnicy nie mielibyśmy żadnej realnej perspektywy na przyszłość.

W swoim kazaniu o końcu świata (zob. 24. i 25. rozdział Ewangelii Mateusza) Jezus połowę swojego przemówienia poświęcił przedstawieniu konieczności ewakuacji, i to do tego stopnia, iż powiedział:

> <p></p>
> „A gdyby nie były skrócone owe dni, nie ocalałaby żadna istota” (Mt 24,22).

Ale jest to raczej wprowadzenie do Jego wyjaśnienia znaczenia Bożych obietnic. Skupianie się wyłącznie czy przede wszystkim na ewakuacyjnym przejawie chrześcijańskiej nadziei na przyszłość jest jednoznaczne z rozminięciem się z tym, na co Jezus zwrócił największą uwagę.

`Przeczytaj 24. i 25. rozdział Ewangelii Mateusza. Jakie najważniejsze zagadnienia zauważasz w tym kazaniu Jezusa? Jak podsumowałbyś pouczenia Jezusa dotyczące sposobu życia w oczekiwaniu na Jego powtórne przyjście?`

To, w co wierzymy w kwestii przyszłości, ma ogromny wpływ na nasz sposób życia tu i teraz. Zdrowe poleganie na Bożych obietnicach dotyczących przyszłości świata powinno być czynnikiem wywołującym aktywne zaangażowanie oraz skłaniającym do prowadzenia życia pełnego i użytecznego dla innych.

`Jak nadzieja i obietnica powtórnego przyjścia Jezusa mogą i powinny wpływać na nasz sposób życia, zwłaszcza w kontekście pomagania potrzebującym?`