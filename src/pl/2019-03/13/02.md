---
title:  Czynniki powodujące zmiany
date:  22/09/2019
---

W początkowych rozdziałach Dziejów Apostolskich widzimy, jak pierwsi chrześcijanie stworzyli innego rodzaju społeczność, która troszczyła się o potrzebujących wewnątrz i razem wychodziła naprzeciw ludziom na zewnątrz. Ta społeczność oferowała im pomoc w potrzebie oraz zapraszała do przyłączenia się i korzystania z tego, co Bóg czynił dla swoich wyznawców.

Rozszerzając Jezusowy opis dotyczący soli i światłości, Paweł posługuje się szeregiem przenośni przedstawiających działanie Kościoła w świecie. Pisze o ludzie Bożym między innymi jako o ofierze (zob. Rz 12,1), ciele Chrystusa (zob. 1 Kor 12,12-20), przedstawicielach Chrystusa (zob. 2 Kor 5,18-20) i wonności (zob. 2 Kor 2,14-16). Wszystkie te metaforyczne obrazy ukazują rolę reprezentantów Królestwa Bożego także obecnie w świecie rozdartym wielkim bojem.

`Dokonaj przeglądu powyższych reprezentatywnych przenośni. Która z nich i dlaczego najlepiej przedstawia to, jak chciałbyś reprezentować Boga w twojej społeczności?`

Wszystkie te metaforyczne obrazy wskazują nie na działania służące zasłużeniu na Bożą akceptację, ale wskazują na reakcję ludzi zaakceptowanych przez Boga na mocy ofiary Chrystusa, ludzi odpowiadających na miłość i łaskę Bożą oraz będących przedstawicielami Boga w cierpiącym i ginącym świecie.

Można też owe metaforyczne obrazy rozważać na jeszcze głębszym poziomie. Ponieważ miłość i łaska Boża są istotą Królestwa Bożego, postępując w zgodzie z tymi Pawłowymi metaforami oraz odzwierciedlając wobec ludzi tę miłość i łaskę, wcielamy w życie te idee i uczestniczymy w tym wiecznym królestwie tu i teraz.

W prawie międzynarodowym teren ambasady jest uważany za terytorium kraju, do którego należy ambasada, choć fizycznie znajduje się ona na obczyźnie, nierzadko bardzo daleko od granic państwa, które reprezentuje ambasada. Podobnie postępowanie zgodne z zasadami Królestwa Bożego daje wgląd w wieczną rzeczywistość tu i teraz. W ten sposób jest zapowiedzią ostatecznego zwycięstwa nad złem. Czyniąc to — jako ambasadorzy, to jest przedstawiciele Chrystusa — możemy doświadczyć rzeczywistości Jego miłości i sprawiedliwości w naszym życiu, Kościele i życiu tych, którym służymy.

`Przeczytaj 2 Kor 2,16. Czym różnią się dwie wonie i jak możemy rozpoznać, którą z nich jesteśmy?`