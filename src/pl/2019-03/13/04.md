---
title:  Zdobywanie dusz
date:  24/09/2019
---

Zborowe dyskusje czasami wydają się być pozornie ograniczone do konieczności wyboru między skupieniem się albo na pracy społecznej, albo pracy ewangelizacyjnej; albo na pracy charytatywnej, albo na wydawaniu świadectwa wiary; albo na walce z niesprawiedliwością, albo na pozyskiwaniu dusz. Ale gdy lepiej zrozumiemy każdy z tych dwóch rodzajów działalności i przyjrzymy się im dokładniej w służbie Jezusa, granica między nimi zaciera się i uświadamiamy sobie, że głoszenie ewangelii jest ściśle powiązane z pomaganiem ludziom.

W jednym z najczęściej cytowanych fragmentów jej pism Ellen G. White wyjaśniła tę kwestię następująco: „Tylko metoda Chrystusa w zdobywaniu ludzi może dać pożądane wyniki. Zbawiciel obcował z ludźmi jako ten, kto pragnie dać im to, co najlepsze. Wykazywał zainteresowanie ich potrzebami, pomagał im i zdobywał ich zaufanie. Potem zapraszał ich:

> <p></p>
> Pójdźcie za mną.

(...). Trzeba pomagać ubogim, troszczyć się o chorych, smutnych i strapionych pocieszać, nieświadomych pouczać, a niedoświadczonym udzielać rad. Powinniśmy płakać z płaczącymi i cieszyć się z tymi, którzy mają powód do radości”1.

Te dwa obszary działalności królestwa — sprawiedliwość i ewangelizacja — były ściśle powiązane ze sobą nie tylko w służbie Jezusa, ale także w pierwszym ewangelizacyjnym zleceniu przekazanym przez Niego uczniom:

> <p></p>
> „A idąc, głoście wieść: Przybliżyło się Królestwo Niebios. Chorych uzdrawiajcie, umarłych wskrzeszajcie, trędowatych oczyszczajcie, demony wyganiajcie; darmo wzięliście, darmo dawajcie” (Mt 10,7-8).

Krótko mówiąc, jednym z najlepszych sposobów docierania do ludzi z naszym przesłaniem jest wychodzenie naprzeciw ich potrzebom.

`Przeczytaj 1 P 2,12 i Flp 2,15. Co Piotr i Paweł mówią o ewangelizacyjnej mocy dobrych uczynków pełnionych przez lud Boży?`

Szersze zrozumienie Bożej dobrej nowiny wskazuje, że ewangelizacja nie ma sensu, gdy brakuje zapału w działaniu dla dobra ludzi. 1 J 3,16-18 oraz Jk 2,16 podkreślają absurdalność głoszenia ewangelii, któremu nie towarzyszy postępowanie zgodne z ewangelią. Prawdziwa ewangelizacja — głoszenie dobrej nowiny nadziei, ratunku, skruchy, odrodzenia i nieskończonej miłości Boga — jest wyrazem sprawiedliwości.

Zarówno ewangelizacja, jak i pragnienie sprawiedliwości wypływają z uznania miłości Boga do zgubionych, upadłych i cierpiących ludzi — miłości, która rozwija się także w sercach będących pod wpływem Boga. Nie wybieramy takiego czy innego rodzaju działalności, ale raczej działamy z Bogiem dla dobra ludzi, wychodząc naprzeciw ich realnym potrzebom i korzystając ze środków powierzonych nam przez Boga.

`Jak możemy się upewnić, że czyniąc dobro dla innych, nie zaniedbujemy głoszenia dobrej nowiny o zbawieniu?`