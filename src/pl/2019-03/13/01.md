---
title:  Społeczność sług
date:  21/09/2019
---

### Studium bieżącego tygodnia
2 Kor 2,14-16; Wj 32,1-14; 1 P 2,12; Flp 2,15; Ef 2,19; Hbr 10,23-25.

> <p>Tekst pamięciowy</p>
> „Trzymajmy się niewzruszenie nadziei, którą wyznajemy, bo wierny jest Ten, który dał obietnicę; i baczmy jedni na drugich w celu pobudzenia się do miłości i dobrych uczynków” (Hbr 10,23-24).

Starając się wypełnić chrześcijańską misję, nie powinniśmy popełniać błędu, jakim jest niedocenianie potencjału Kościoła jako zorganizowanej społeczności wierzących. Zauważyliśmy już, z jakimi wyzwaniami mamy do czynienia, gdy staramy się przeciwdziałać niesprawiedliwości i biedzie. Jednak współdziałając wraz z innymi wierzącymi w społeczności wiary, możemy być błogosławieństwem dla ludzi, wśród których żyjemy.

Grozi nam pokusa, że gdy zbierzemy się razem jako zbór, będziemy się zajmować przede wszystkim funkcjonowaniem samego zboru, zapominając o tym, że Kościół istnieje po to, by służyć światu, w którym Bóg go umieścił. Jako Kościół nie możemy obojętnie odnosić się do cierpienia i zła istniejącego wokół nas. Skoro Chrystus nie był obojętny wobec tych rzeczy, to i my nie powinniśmy się tak zachowywać. Musimy być wierni naszemu powołaniu do głoszenia ewangelii, a częścią tego zadania jest pomaganie uciskanym, głodnym, nagim i bezradnym.

Razem jako zorganizowana społeczność kościelna jesteśmy ciałem Chrystusa (zob. 1 Kor 12,12-20). I jako tacy powinniśmy wspólnie postępować tak, jak postępował Jezus, czyli wychodzić ludziom naprzeciw i służyć im we współczesnym świecie jako ręce, nogi, głos i serce Jezusa.