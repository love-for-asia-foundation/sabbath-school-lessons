---
title:  Łaska w Kościele
date:  25/09/2019
---

Na początku Księgi Hioba Bóg wskazuje na Hioba i na jego wierność wobec Boga jako dowód dobroci Boga i słuszności Jego postępowania wobec upadłej ludzkości (zob. Hi 1,8). To niesamowite, że Bóg pozwala, by Jego reputacja była zależna od tego, jak żyje Jego lud na tym świecie. Tę ufność, jaką Bóg pokłada w niektórych swoich świętych, Paweł rozszerzył na całą społeczność Kościoła: „Aby teraz nadziemskie władze i zwierzchności w okręgach niebieskich poznały przez Kościół różnorodną mądrość Bożą” (Ef 3,10).

`Przeczytaj Ef 2,19. Co oznacza porównanie społeczności Kościoła do domowników Boga? Jak porównanie to powinno wpływać na sposób funkcjonowania całego Kościoła?`

W każdej organizacji sposób traktowania przez nią tych, którzy do niej należą, odzwierciedla jej podstawowe wartości. Jako domownicy Boga, ciało Chrystusa i społeczność Ducha Świętego, Kościół ma najwyższe powołanie, którym powinien żyć i do którego powinien dorastać: „Albowiem Bóg nie jest Bogiem nieporządku, ale pokoju. Jak we wszystkich zborach świętych” (1 Kor 14,33).

Wartości takie jak: sprawiedliwość, łaska i miłość — okazane w Bożej sprawiedliwości, łasce i miłości — powinny kierować wszystkim, co dzieje się w Kościele. Od poszczególnych zborów po strukturę Kościoła ogólnoświatowego zasady te powinny kierować przywódcami i ich przywództwem, podejmowaniem decyzji oraz troską o tych najmniejszych we wspólnocie. Wspomniane zasady powinny także kierować rozwiązywaniem sporów, do jakich od czasu do czasu dochodzi między członkami Kościoła. Jeśli nie potrafimy traktować siebie nawzajem uczciwie i z godnością, to jak mielibyśmy traktować w ten sposób innych?

Gdy organizacja kościelna zatrudnia ludzi, powinna być łaskawym pracodawcą, ceniącym ludzi ponad wszystko i przeciwdziałającym nieuczciwemu traktowaniu członków Kościoła. Zbory powinny być bezpiecznym miejscem, w którym wszyscy członkowie Kościoła czynią wszystko, by chronić najsłabszych. Jak widzimy to na przykładzie Kościoła wczesnochrześcijańskiego, wierzący powinni być szczególnie gotowi udzielać wsparcia tym w swojej duchowej rodzinie, którzy cierpią dotkliwe braki.

Jezus dał taki nakaz, mówiąc, że będzie on przekształcał nie tylko samą społeczność wiary, ale także świadczył o realności tej wiary wobec ludzi przyglądających się Kościołowi:

> <p></p>
> „Nowe przykazanie daję wam, abyście się wzajemnie miłowali, jak Ja was umiłowałem; abyście się i wy wzajemnie miłowali. Po tym wszyscy poznają, żeście uczniami moimi, jeśli miłość wzajemną mieć będziecie” (J 13,34-35).