---
title:  Służąca reszta
date:  23/09/2019
---

Standardowa definicja reszty (ostatków), wskazanej w biblijnym proroctwie, jest zawarta w Ap 12,17, gdzie reszta to ci, „którzy zachowują przykazania Boże i mają świadectwo Jezusa Chrystusa” (UBG; zob. także Ap 14,12). W historii biblijnej te cechy wyróżniają lud Boży także w ostatnim etapie dziejów świata. Jednak także w dawniejszych czasach możemy znaleźć przykłady tego, jak reszta ludu Bożego działała jako ludzie służący bliźnim.

`Przykład Mojżesza w tej kwestii jest szczególny. Przeczytaj Wj 32,1-14. Jak Mojżesz w tym zdarzeniu przypomina resztę opisaną w Ap 12,17?`

Bóg rozgniewany na Izraelitów zagroził, że ich zniszczy, a obietnice dane Abrahamowi — iż jego potomkowie staną się wielkim narodem — przeniesie na Mojżesza i jego ród (zob. Wj 32,10).

Ale Mojżesz zdecydowanie odrzucił to wyróżnienie. Zamiast tego odważnie spierał się z Bogiem, sugerując, że takie postępowanie nie zostanie dobrze przyjęte (zob. Wj 32,11-13). Mojżesz posunął się jeszcze dalej — wstawił się za Izraelitami i był gotowy poświęcić siebie za nich.

Mojżesz z niemałym trudem przewodził Izraelitom na pustyni. Oni narzekali i szemrali przeciwko niemu niemal od chwili, gdy odzyskali wolność. A mimo to Mojżesz powiedział Bogu, że jeśli im nie przebaczy, to powinien wymazać z księgi życia także jego imię (zob. Wj 32,32). Mojżesz wolał stracić życie wieczne niż pozwolić, by ci, których prowadził, utracili szansę przyjęcia Bożego przebaczenia.

Oto wspaniały przykład ofiarnego wstawiennictwa za tych, którzy na to nie zasługiwali! Ta postawa Mojżesza stała się przejmującym symbolem całego planu zbawienia!

„Gdy Mojżesz wstawiał się za Izraelem, jego nieśmiałość zniknęła wobec głębokiej troski i miłości, jakimi darzył tych, dla których jako Boże narzędzie tak wiele uczynił. Pan wysłuchał jego niesamolubnej modlitwy i spełnił jego prośby. Bóg wypróbował swego sługę. Poddał testowi jego wierność i miłość do tego błądzącego i niewdzięcznego ludu, a Mojżesz wspaniale wytrzymał próbę. Jego troska o Izraela nie wynikała z żadnych samolubnych pobudek. Pomyślność wybranego ludu Bożego była mu droższa niż osobisty zaszczyt i droższa niż przywilej stania się ojcem potężnego narodu. Bogu podobała się jego wierność, prostota serca i uczciwość, więc powierzył mu jako wiernemu pasterzowi wielkie zadanie prowadzenia Izraela do Ziemi Obiecanej”1.

`Czego postawa Mojżesza uczy nas w kwestii naszej postawy wobec błądzących ludzi?`