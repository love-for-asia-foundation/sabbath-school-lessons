---
title:  Wzajemne pobudzanie się do dobrych uczynków
date:  26/09/2019
---

Nawet przy najlepszych motywacjach i intencjach oraz wierze, że jesteśmy po stronie Boga i Jego dobroci, praca dla Pana może być dla nas trudna i zniechęcająca. Rozpacz i ból świata są bardzo realne. Między innymi dlatego potrzebujemy społeczności kościelnej. Jezus i Jego uczniowie są wzorem takiej wspierającej się wzajemnie społeczności. On rzadko posyłał kogokolwiek w pojedynkę, a nawet wówczas Jego posłańcy wkrótce spotykali się z innymi wierzącymi, by dzielić się swoimi doświadczeniami, odnawiać swoją energię i nabierać odwagi.

`Przeczytaj Hbr 10,23-25. Hbr 10,25 to najbardziej znany z tych wersetów. Co dwa poprzednie wersety dodają do naszego zrozumienia tego dobrze znanego wersetu? W jaki sposób możemy się wzajemnie pobudzać do miłości i dobrych uczynków?`

W niemal każdym zadaniu, sprawie czy projekcie grupa ludzi działających razem może osiągnąć więcej niż wszyscy ci ludzie działający osobno. To przypomina nam obraz Kościoła jako ciała Chrystusa (zob. Rz 12,3-6), w którym mamy do odegrania różne, ale wzajemnie uzupełniające się role. Gdy każdy z nas robi to, co umie najlepiej, ale w taki sposób, by wpływać na wspólne działanie, to możemy ufać przez wiarę, że nasze życie i praca przyniosą wieczne owoce.

Choć rezultaty są ważne, gdy staramy się czynić to, co słuszne — a wiążą się one z ludźmi i ich życiem — czasami jednak musimy zaufać Bogu w kwestii przyszłych rezultatów naszego działania. Czasami, gdy czynimy coś w celu przeciwdziałania biedzie, w celu ochrony słabych, w celu pomocy uciśnionym i przemawiamy w imieniu pozbawionych głosu, nie widzimy większych postępów. Ale mamy nadzieję, że pracujemy na rzecz większej i ostatecznie zwycięskiej sprawy: „A czynić dobrze nie ustawajmy, albowiem we właściwym czasie żąć będziemy bez znużenia. Przeto, póki czas mamy, dobrze czyńmy wszystkim, a najwięcej domownikom wiary” (Ga 6,9-10; zob. także Hbr 13,16).

Oto dlaczego zostaliśmy powołani, by pobudzać — natchnąć odwagą — siebie nawzajem. Wierne życie dla Boga jest jednocześnie radosne i trudne. Bóg sprawiedliwości i wspólnota sprawiedliwości są dla nas największym wsparciem, tak iż możemy zapraszać innych ludzi, by przyłączyli się do nas.

`Czy znasz kogoś, kto regularnie podejmuje różne działania, niosąc innym ludziom ulgę w cierpieniu? Jak możesz pobudzać takie osoby do kontynuowania dobrego dzieła, jakie pełnią?`