---
title:  Rok jubileuszowy
date:  11/07/2019
---

Mając do czynienia z Izraelitami jako ludem, który nie miał swojego kraju i czekał na wejście do Ziemi Obiecanej, Bóg wiedział, jak ważna będzie ziemia w nowym społeczeństwie w Kanaanie. Tak więc zarządził za pośrednictwem Jozuego planowy podział kraju między plemiona i rodziny.

Jednak wiedział także o tym, że z upływem czasu bogactwa i zasoby związane z posiadaniem ziemi będą kosztem większości skupiane w rękach nielicznych. Trudności rodzinne, zły stan zdrowia, błędne decyzje i inne niepowodzenia będą powodować, że niektórzy posiadacze ziemi, by przetrwać, sprzedadzą swoje dziedzictwo, wskutek czego ich ród zostanie pozbawiony źródła utrzymania w następnych pokoleniach.

Boże rozwiązanie polegało na zarządzeniu, zgodnie z którym ziemia nie miała zmieniać właścicieli na zawsze. Mogła być sprzedana tylko na pewien czas — aż do roku jubileuszowego, gdy miała wrócić do rodziny pierwotnych właścicieli. Ponadto sprzedana ziemia mogła być odkupiona w dowolnym czasie przez tego, kto ją sprzedał, lub innego członka jego rodziny. Przy tej okazji Bóg przypomniał ludziom o ich więzi z Nim i jak wpływa ona na ich więzi z ludźmi:

> <p></p>
> „Ziemi nie będzie się sprzedawać na zawsze, gdyż ziemia należy do mnie, a wy jesteście u mnie przybyszami i mieszkańcami” (Kpł 25,23).

`Przeczytaj Kpł 25,8-23. Jak zmieniłoby się społeczeństwo, gdyby te zasady — a zwłaszcza słowa: „nie będziecie oszukiwać jeden drugiego” (Kpł 25,17) — były stosowane dzisiaj?`

„Przepisy ustanowione przez Boga miały na celu popieranie społecznej równości. Postanowienia roku szabatowego i jubileuszowego miały w wielkiej mierze naprawić to, co w tym czasie stało się złem w społecznym i politycznym życiu narodu”1.

Historycy biblijni nie są pewni, czy te ekonomiczne i społeczne cykle były kiedykolwiek stosowane w dłuższym okresie (zob. 2 Krn 36,21). Mimo to przepisy te stanowią istotną wskazówkę, jak mógłby funkcjonować świat, gdyby prawo Boże było w pełni stosowane. Ponadto wskazują one na to, że Bóg troszczy się o ubogich i wykluczonych, jak również o to, by sprawiedliwość i uczciwość były okazywane praktycznie w naszym świecie.