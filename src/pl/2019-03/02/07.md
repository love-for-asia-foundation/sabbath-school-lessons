---
title:  Do dalszego studium
date:  12/07/2019
---

„Nic tak bardzo, po uznaniu żądań Bożych, nie wyróżniało praw danych przez Mojżesza jak duch hojności, czułości i gościnności okazywany biednym. Pomimo to, że Bóg obiecał hojnie błogosławić swemu ludowi, nie było Jego zamiarem, by ubóstwo było wśród nich całkowicie nieznane. Oświadczył, że ubogi nigdy nie zniknie z kraju. Wśród Jego ludu zawsze będą tacy, którzy będą wezwani do okazywania współczucia, życzliwości i dobroczynności. Wówczas, tak jak obecnie, ludzie ulegali nieszczęściom, chorobom i tracili majątek, ale tak długo jak postępowali zgodnie z instrukcjami danymi im przez Boga, nie było wśród nich żebraków ani nikogo, kto by cierpiał na brak pożywienia”1.

„Te zarządzenia miały stać się błogosławieństwem dla bogatych nie w mniejszym stopniu niż dla biednych. Ograniczały chciwość, skłonność do wywyższania się i pielęgnowały szlachetnego ducha dobroczynności. Przez popieranie dobrej woli i okazywania sobie wzajemnego zaufania między wszystkimi warstwami sprzyjały porządkowi społecznemu i stabilności rządu. Jesteśmy wszyscy razem wpleceni w wielką tkaninę ludzkości i cokolwiek możemy uczynić dla dobra i podźwignięcia bliźnich, odbija się błogosławieństwem również i na nas”2.

**Pytania do dyskusji**

`1. Jaki przepis (niekoniecznie wymieniony w lekcji) ze zbioru praw danych Mojżeszowi i Izraelitom dotyczących kształtu przyszłego izraelskiego społeczeństwa przyciągnął szczególnie twoją uwagę?`

`2. Dlaczego w przepisach danych Izraelitom Bóg poświęcił tyle miejsca najsłabszym członkom społeczeństwa?`

`3. Jak powinniśmy dzisiaj rozumieć przepisy dane Izraelitom? Jak możemy określić, które z nich należy stosować w naszych czasach, a które nie? Czego możemy się nauczyć z tych szczegółowych instrukcji, według których mieli żyć Izraelici?`

`Bóg słyszał wołanie cierpiących Izraelitów w Egipcie i interweniował, by ich wyzwolić z niewoli. Pragnął zawrzeć szczególne przymierze z nimi i działać dla ich dobra, by stworzyć nowe społeczeństwo, które stanie się błogosławieństwem dla wszystkich, w tym także zapomnianych, wykluczonych i bezradnych.`