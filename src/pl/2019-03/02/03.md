---
title:  Dziesięcioro przykazań
date:  08/07/2019
---

`Przeczytaj Mt 22,37-40, a następnie Wj 20,1-17. Jak podsumowanie dekalogu dokonane przez Jezusa pomaga ci zrozumieć sens każdego z dziesięciu przykazań Bożych?`

Dziesięcioro przykazań brzmi jak konstytucja. Po krótkiej preambule (wstępie), która podaje podstawę dalszych stwierdzeń — fakt, iż Bóg wyprowadził swój lud z niewoli — dokument wymienia główne zasady, na których ma się opierać funkcjonowanie narodu. W tym przypadku podane zostały określone nakazy dotyczące tego, jak ludzie mają żyć, okazując miłość do Boga i do bliźnich. Nic dziwnego, że wiele narodów mających chrześcijańskie dziedzictwo oparło swoje prawo na tych podstawowych zasadach.

Choć niektóre przykazania zostały wyrażone w krótkiej i zwięzłej formie, to nie powinniśmy umniejszać ich znaczenia i zasięgu jako podstawowych norm prawnych rządzących ludzkim życiem. Na przykład szóste przykazanie — „nie zabijaj” (Wj 20,13) — sumuje i obejmuje „wszelkie akty bezprawia mogące przyczynić się do skrócenia życia”1, a także „samolubne zaniedbanie troski o potrzebujących i cierpiących”2. Podobnie zakaz kradzieży (zob. Wj 20,15) potępia „handel niewolnikami oraz zakazuje zaborczych wojen”3, ale także zakazuje każdej próby „wykorzystania czyjejś niewiedzy, słabości czy nieszczęścia”4.

Łatwo nam przychodzi wmawiać sobie, że nie jesteśmy złymi ludźmi. Na przykład: Jeśli nie jesteśmy wprost zaangażowani w morderstwo czy jawną kradzież, może się nam wydawać, że nasze postępowanie jest w porządku. Ale gdy Jezus mówił o przykazaniach Bożych, jasno powiedział, że ich wypełnianie nie polega jedynie na prostym unikaniu niewłaściwych czynów. Złamanie przykazań może nastąpić już na poziomie naszych myśli, motywacji czy zaniedbania czegoś, o czym wiemy, że powinniśmy to czynić (zob. Mt 5,21-30).

Wyobraź sobie społeczeństwo, w którym każde z dziesięciorga przykazań Bożych byłoby traktowane poważnie i w pełni stosowane w praktycznym życiu. Byłoby to aktywne i tryskające życiem społeczeństwo, w którym każdy działałby w sposób entuzjastyczny, motywowany miłością do Boga oraz miłością i troską wobec bliźnich.

`Dlaczego skłonni jesteśmy do zawężonego interpretowania dziesięciorga przykazań Bożych, nierzadko z lekceważeniem szerszego zastosowania tych ważnych zasad w naszym życiu? Dlaczego takie zawężone znaczenie wydaje się łatwiejsze do stosowania w praktyce?`