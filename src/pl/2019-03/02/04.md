---
title:  Niewolnicy, wdowy, sieroty i obcy
date:  09/07/2019
---

`Przeczytaj Wj 23,9. Jakie przesłanie skierował Bóg do Izraelitów w tych słowach?`

Będąc niedawno wyzwolonymi niewolnikami, Izraelici wiedzieli, co znaczą ucisk, wyzysk i zmarginalizowanie. Gdy cieszyli się z uzyskanej wolności, Bóg zatroszczył się o to, by nie zapomnieli, skąd wyszli i jak to było doznawać wykluczenia oraz czego On dokonał, by ich wyzwolić. Bóg ustanowił święto Paschy jako upamiętnienie wyzwolenia i okazję do przypominania:

> <p></p>
> „Ręką przemożną wyprowadził nas Pan z Egiptu, z domu niewoli” (Wj 13,14).

`Przeczytaj Wj 22,21-23. Jak ważna była pamięć Izraelitów o ich własnej niewoli w zaleceniach dotyczących tego, jak powinni traktować tych, którym się najmniej poszczęściło w nowym społeczeństwie?`

Ledwie przebrzmiało echo nadania dziesięciorga przykazań, gdy Mojżesz został wezwany do spędzenia czasu z Bogiem, który zamierzał przekazać mu szczegółowe instrukcje dotyczące tego, jak Izraelici mają postępować w ramach swojej wspólnoty zgodnie z tymi wielkimi przykazaniami. Jeszcze zanim przekazane zostały instrukcje dotyczące budowy przybytku, Bóg podał w trzech rozdziałach przepisy dotyczące takich spraw jak właściwe traktowanie niewolników — przepisy będące zdecydowanym przeciwieństwem traktowania, jakiego doświadczyli Izraelici. Podane zostały także przepisy dotyczące traktowania sprawców przemocy, zarządzania własnością, codziennego życia oraz zasady ustanawiania sądów w celu stosowania tych przepisów i wymierzania sprawiedliwości (zob. 21., 22. i 23. rozdział Księgi Wyjścia).

Ważne miejsce wśród tych przepisów zajmowały te dotyczące troski o bliźnich w nowym społeczeństwie oraz troski o obcych przybyszów i potrzebujących. Ludzi takich nie należało wyzyskiwać, ale należało im zapewnić możliwość zaspokojenia podstawowych potrzeb w sposób szanujący ich godność (na przykład przez pozostawienie resztek plonów na polach). Takie traktowanie wyrzutków społeczeństwa i obcych nie było powszechne w starożytnym świecie. Nawet dzisiaj niektórzy zapominają o doniosłych moralnych zasadach dotyczących traktowania bliźnich.

`Jakie wspomnienia z przeszłości czynią cię bardziej współczującym i troskliwym wobec ludzi cierpiących i tych, którzy padli ofiarą niesprawiedliwości?`