---
title:  Druga dziesięcina
date:  10/07/2019
---

Wielu chrześcijan uznaje i stosuje biblijne przepisy dotyczące oddawania dziesięciny. Zazwyczaj zwraca się uwagę na Ml 3,10, prostą formułę, zgodnie z którą wierzący oddają dziesięć procent swojego dochodu na utrzymanie działalności Kościoła w zakresie głoszenia ewangelii. Zbierając dziesięcinę, Kościoły zazwyczaj kierują się ściśle określonymi zasadami dotyczącymi jej użycia, głównie opłacając duchownych i finansując ewangelizację.

`Przeczytaj Pwt 14,22-29. Jaki jest główny cel dziesięciny wymienionej w tych przepisach?`

Pokusą jest sądzić, że skoro oddaliśmy dziesięcinę, to spełniliśmy swój obowiązek. Przepisy dane Izraelitom sugerują bowiem, że dziesięć procent to dopiero początek. Biblijne badania tego zagadnienia wskazują, że starożytni Izraelici żyjący zgodnie z prawem mojżeszowym regularnie oddawali od jednej czwartej do jednej trzeciej swoich rocznych dochodów na dzieło Boże, utrzymanie kapłanów i świątyni oraz pomoc ubogim.

Niektórzy bibliści określają ową daninę — zwłaszcza na wsparcie obcych przybyszów, sierot i wdów — jako drugą dziesięcinę. Jest oczywiste, że ludzie mieli się cieszyć efektami swojej pracy i świętować obfite zbiory. Bóg obiecał im swoje błogosławieństwo, zwłaszcza w nowym kraju, ale nie wolno im było traktować tego błogosławieństwa jako czegoś oczywistego ani zapominać o tych, którzy nie doświadczali takiego błogosławieństwa.

W zwykłych latach ta część zbiorów miała być przynoszona do świątyni i tam rozdawana. Jednak co trzeci rok mieli się dzielić w szczególny sposób otrzymanymi błogosławieństwami w lokalnej społeczności. Podczas takich dożynek szczególną uwagę zwracano na tych, których łatwo było przeoczyć czy zepchnąć w niepamięć:

> <p></p>
> „Oddasz, co się należy Lewicie, obcemu przybyszowi, sierocie i wdowie, aby i oni spożywali w twoich bramach i zostali nasyceni” (Pwt 26,12).

Zgodnie z Bożą instrukcją przynajmniej część tego, co oddawali Izraelici, miała być przeznaczona na finansowe i praktyczne wsparcie dla tych, którzy najbardziej go potrzebowali. Praktyka ta miała się opierać na ich pamięci i uznaniu tego, jak Bóg był miłosierny i łaskawy dla nich.

`Przeczytaj Pwt 26,1-11. Co Pan powiedział Izraelitom? Jak powinniśmy to odnosić do naszej ofiarności na rzecz potrzebujących?`