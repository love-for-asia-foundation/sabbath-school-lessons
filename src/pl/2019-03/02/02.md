---
title:  Bóg, który słyszy
date:  07/07/2019
---

> <p></p>
> „Napatrzyłem się na niedolę ludu mojego w Egipcie i słyszałem krzyk ich z powodu naganiaczy jego; znam cierpienia jego” (Wj 3,7).

Czterysta lat to długi okres oczekiwania, zwłaszcza jeśli czeka się w warunkach nasilającego się zniewolenia. Bóg obiecał, że przyjdzie po swój lud i wyprowadzi go z Egiptu, ale mijało pokolenie za pokoleniem i potomkowie Jakuba byli zmuszeni pracować na rzecz bogactwa i prestiżu uciskających ich bałwochwalców, a Bóg, jak się wydawało, milczał.

Ale wreszcie Bóg objawił się w szczególny sposób — w płonącym krzewie na pustyni i to komuś, kto niezbyt nadawał się na przywódcę — zbiegłemu księciu, który stał się skromnym pasterzem. Wówczas to Bóg zlecił wahającemu się Mojżeszowi zadanie do wykonania, a pierwszą częścią tego zadania było udanie się do Izraelitów w Egipcie z przesłaniem, iż Bóg słyszy i widzi ich ucisk, i troszczy się o nich. Wkrótce miał uczynić coś, co miało radykalnie zmienić ich sytuację.

`Przeczytaj Wj 3,16-17. Dlaczego ważne było dla Boga, by Jego plan wobec ludu izraelskiego został przekazany z takim szczególnym przesłaniem? Co zwraca twoją uwagę w tej Bożej zapowiedzi?`

Bóg nie poprzestał na tym. Nie tylko miał plan osiedlenia ich w lepszym kraju, ale nie chciał, by Jego lud opuścił Egipt z pustymi rękami. Przez setki lat Izraelici przyczyniali się do bogacenia się egipskiego imperium. Bóg przewidział sprzeciw faraona, ale zapewnił Mojżesza, że Izraelici zostaną wynagrodzeni za swoją ciężką pracę:

> <p></p>
> „Sprawię też, że lud ten znajdzie łaskę w oczach Egipcjan i gdy wychodzić będziecie, nie wyjdziecie z próżnymi rękami” (Wj 3,21).

Po latach ucisku Bóg postanowił stworzyć nowego rodzaju społeczeństwo złożone z byłych niewolników. Pragnął, by żyli w inny sposób oraz stanowili samowystarczalną i rozwijającą się wspólnotę. Jego plan zakładał, że to nowe społeczeństwo będzie przykładem dla okolicznych narodów i podobnie jak Abraham będzie przekazywać światu błogosławieństwa otrzymane od Boga.

`Jak ważna jest dla ciebie świadomość, że Bóg widzi cierpienie ludzi na świecie i słyszy ich wołania o pomoc? Jak świadczy to o Bogu? Rozważ Wj 4,31.`