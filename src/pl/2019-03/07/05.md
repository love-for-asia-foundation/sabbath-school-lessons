---
title:  Oczyszczenie świątyni
date:  14/08/2019
---

Gdy czytamy opowiadania o Jezusie w ewangeliach, często pociągają nas obrazy Jego łagodności — Jego troska o chorych i dzieci, poszukiwanie duchowo zgubionych i Jego mowy o Królestwie Bożym. Dlatego inne zdarzenia, w których Jezus zachowywał się w sposób ostry i zdecydowany — zwłaszcza wobec przywódców religijnych i ich praktyk — mogą nas zaskakiwać i dziwić.

`Przeczytaj Mt 21,12-16; Mk 11,15-19; Łk 19,45-48; J 2,13-17. Jakie znaczenie ma fakt, że te dwa zdarzenia zostały opisane przez autorów ewangelii?`

Nietrudno zrozumieć, dlaczego te wydarzenia zostały uwzględnione w ewangeliach. Są to zdarzenia pełne dramatyzmu, akcji i namiętności. Jezus był najwyraźniej zatroskany tym, co zrobiono ze świątynią, zastępując prawdziwe nabożeństwo handlem ofiarnymi zwierzętami. Było to zbezczeszczenie wszystkiego, co te ofiary miały wyobrażać, mianowicie Jego zastępczej śmierci za grzechy świata!

Bezpośrednie działanie Jezusa dobrze pasuje do postawy hebrajskich proroków. Zostało to zasugerowane w każdym z ewangelicznych sprawozdań, zarówno przez Jezusa, jak i autorów ewangelii cytujących z Księgi Izajasza, Księgi Jeremiasza czy Księgi Psalmów w celu wyjaśnienia tego, co się stało. Ludzie uznawali Jezusa jako proroka (zob. Mt 21,11) i przychodzili do Niego, gdy uzdrawiał i nauczał na dziedzińcu świątyni po wyrzuceniu handlarzy i cinkciarzy. Ci potrzebujący ludzie znaleźli uzdrowienie w Jego dotyku i nadzieję rosnącą w ich sercach dzięki słuchaniu Jego nauczania.

Religijni przywódcy także rozpoznali Jezusa jako proroka — kogoś, kto był niebezpieczny dla ich władzy i stabilności stworzonego przez nich porządku społecznego — więc udali się na tajną naradę, by znaleźć sposób, jak zabić Jezusa, podobnie jak ich przodkowie spiskowali przeciwko prorokom w poprzednich wiekach (zob. przeciwieństwo postaw w Łk 19,47-48).

`Co możemy zrobić jako członkowie Kościoła, by nasze zbory nigdy nie stały się podobne do tego, czym stała się świątynia w czasach Jezusa? Jak możemy uniknąć takiego duchowego niebezpieczeństwa? Jakie duchowe wypaczenia mogą nam zagrażać?`