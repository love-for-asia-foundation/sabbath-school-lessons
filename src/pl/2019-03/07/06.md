---
title:  Krzyż Chrystusa
date:  15/08/2019
---

Fakt, iż Bóg widzi los ubogich i uciskanych oraz słyszy ich wołania, napełnia nasze serca pociechą. To, że Bóg w osobie Jezusa osobiście doświadczył i przetrwał najbardziej nieludzkie traktowanie, ucisk i niesprawiedliwość, budzi najwyższe zdumienie. Choć w całym swoim życiu i działalności Jezus okazywał tylko współczucie i dobroć, to jednak sam doświadczył skrajnej nienawiści, zawiści i niesprawiedliwości, a w końcu został wydany na mękę i śmierć.

Od pełnej cierpienia modlitwy Jezusa w ogrodzie Getsemane, przez Jego aresztowanie, proces, tortury, wyszydzenie, ukrzyżowanie i aż po śmierć przeszedł On straszliwą mękę z powodu bólu, okrucieństwa, zła i bezwzględnej przemocy. Co gorsza, wszystko to musiał znieść mimo swojej niewinności, czystości i dobroci. „Wyparł się samego siebie, przyjął postać sługi i stał się podobny ludziom; a okazawszy się z postawy człowiekiem, uniżył samego siebie i był posłuszny aż do śmierci, i to do śmierci krzyżowej” (Flp 2,7-8). Przez soczewkę historii zbawienia widzimy piękno ofiary Jezusa złożonej za nas, ale nie wolno nam zapominać o brutalności, cierpieniu i niesprawiedliwości, jakich musiał On doświadczyć, aby nas zbawić.

`Przeczytaj Iz 53,3-6. Co wersety te mówią o tym, co spotkało Jezusa — niewinnie cierpiącego za winnych? Jak pomagają nam one zrozumieć, co Zbawiciel zniósł dla naszego dobra?`

W osobie Jezusa Bóg osobiście doświadczył tego, co znaczy być ofiarą zła i niesprawiedliwości. Torturowanie i zamęczenie na śmierć niewinnego człowieka jest oburzającą potwornością. Jak zatem określić to, co spotkało Syna Bożego? Bóg do tego stopnia utożsamił się z nami w naszym nędznym i upadłym stanie, iż nie sposób już wątpić w Jego litość, współczucie i wierność. „Nie mamy bowiem arcykapłana, który by nie mógł współczuć ze słabościami naszymi, lecz doświadczonego we wszystkim, podobnie jak my, z wyjątkiem grzechu” (Hbr 4,15). Oto największe objawienie charakteru Boga! Możemy jedynie w pewnym stopniu zacząć pojmować dobrą nowinę o Bogu, jaka płynie z krzyża Chrystusa!

`Dlaczego we wszystkim, co robimy dla Boga, w tym zwłaszcza w pomaganiu potrzebującym, musimy zawsze wywyższać w naszej misji i działalności ofiarną śmierć Jezusa — nie tylko za nas, ale także za tych, których staramy się wspierać?`