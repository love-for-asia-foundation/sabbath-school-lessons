---
title:  Jezus Uzdrowiciel
date:  13/08/2019
---

Ewangelie są usiane opisami cudów Jezusa, w tym zwłaszcza uzdrowień. Jak przepowiedział Izajasz, Mesjasz uzdrawiał niewidomych i uwalniał od chorób nawet tych, którzy cierpieli od wielu lat (zob. np. Mk 5,24-34; J 5,1-15). Ale On czynił jeszcze więcej. Sprawiał, że ułomni zaczynali chodzić. Uzdrawiał trędowatych, i to nie tylko słowem, ale także dotykając ich, choć uchodzili za nieczystych. Przeciwstawiał się demonom, które opanowały umysły i ciała ludzi, a także wskrzeszał zmarłych!

Moglibyśmy przypuszczać, że te cuda miały na celu przyciągnąć do Jezusa tłumy oraz dowieść sceptykom i krytykom o Jego mocy. Ale nie zawsze tak było. Często Jezus nakazywał uzdrowionej osobie nie mówić o tym, że to On dokonał cudu. Choć wydaje się, że uzdrowieni przeważnie nie stosowali się do tego nakazu i rozpowiadali, co Jezus dla nich uczynił, to jednak On starał się wskazać, że Jego cuda są czymś więcej niż widowiskiem dla ludzi. Ich ostatecznym celem było przyjęcie przez ludzi zbawienia, jakie im oferował.

Ponadto uzdrowienia dokonywane przez Jezusa były wyrazem Jego współczucia dla cierpiących. We wstępie do opisu nakarmienia pięciu tysięcy ludzi Mateusz napisał: „I wyszedłszy, ujrzał mnóstwo ludu i zlitował się nad nimi, i uzdrowił chorych spośród nich” (Mt 14,14). Jezus odczuwał ból cierpiących i czynił wszystko, co mógł, aby pomagać tym, których spotykał.

`Przeczytaj proroctwo Izajasza zacytowane w Mt 12,15-21. W jaki sposób Izajasz i Mateusz przedstawiają to, co Jezus czynił, jako coś więcej niż uzdrawianie wybranych osób, choćby nawet setek?`

„Każdy cud uczyniony przez Chrystusa był znakiem Jego boskości. Prowadził On prawdziwą pracę, którą w myśl przepowiedni miał wykonać Mesjasz, ale dla faryzeuszy te dzieła łaski stanowiły wyraźną zniewagę. Przywódcy żydowscy z bezduszną obojętnością patrzyli na ludzkie cierpienie. W wielu przypadkach ich egoizm i ucisk powodowały strapienia, od których uwalniał Chrystus. Dlatego Jego cuda stanowiły zarzut wobec nich”1.

Uzdrowienia dokonywane przez Jezusa były wyrazem współczucia i sprawiedliwości. We wszystkich przypadkach nie były celem samym w sobie. Ostatecznie wszystko, co Chrystus czynił, miało na celu doprowadzenie ludzi do życia wiecznego (zob. J 17,3).