---
title:  Oświadczenie Jezusa dotyczące misji
date:  12/08/2019
---

Bez względu na to, czy był to fragment tekstu (zob. Iz 61,1-2) przeznaczony do odczytania na ten dzień, czy wybrany celowo przez Jezusa z podanej Mu księgi, nie było przypadkiem, że wersety te stały się podstawą Jego pierwszego publicznego kazania. Nie było też przypadkiem to, że owo krótkie kazanie Jezusa zapisane w Łk 4,16-21 — „dziś wypełniło się to Pismo w uszach waszych” (Łk 4,21) — jest początkiem historii publicznej działalności Zbawiciela w Ewangelii Łukasza.

Wydaje się, że Jezus nawiązał do pieśni Marii o królestwie do góry nogami i zaczął je wprowadzać w życie przez swoją działalność. Jezus — jak przedstawił to w swojej ewangelii Łukasz — posłużył się proroctwem Izajasza, by wyjaśnić, co jako Mesjasz zamierza uczynić, ale był to także inny sposób wyrażenia tego, co Maria opisała trzydzieści lat wcześniej. Ubodzy, cierpiący i uciskani są szczególnym celem i odbiorcami dobrej nowiny niesionej przez Jezusa.

Jezus wybrał wspomniane wersety z 61. rozdziału Księgi Izajasza jako przesłanie swojej misji. Jego służba i misja były zarówno duchowe, jak i praktyczne. Jezus wykazał, że sfera duchowa i praktyczna nie są tak bardzo oddalone od siebie, jak czasami przypuszczamy. Według Jezusa i Jego uczniów troska o fizyczne i praktyczne potrzeby ludzi była co najmniej częścią troski o ich duchowy stan.

`Przeczytaj i porównaj Łk 4,16 z Łk 7,18-23. Dlaczego Jezus odpowiedział w ten sposób? Jak odpowiedziałbyś na podobne pytania dotyczące boskości i mesjańskiej misji Jezusa?`

Gdy Jezus wysłał swoich apostołów, zlecenie, które im dał, było zgodne z tą misją. Choć mieli oni ogłaszać, że „przybliżyło się Królestwo Niebios” (Mt 10,7), Jezus polecił im także:

> <p></p>
> „Chorych uzdrawiajcie, umarłych wskrzeszajcie, trędowatych oczyszczajcie, demony wyganiajcie; darmo wzięliście, darmo dawajcie” (Mt 10,8).

Ich służba w Jego imieniu miała odzwierciedlać zasady służby Jezusa i królestwa, do którego zapraszał ludzi. Uczniowie mieli się także przyłączyć do Jezusa w Jego misji wspierania słabych, uciśnionych i duchowo zagubionych.

`Jak powinniśmy równoważyć taką praktyczną działalność z głoszeniem ginącemu światu niezwykle istotnego poselstwa trzech aniołów? Dlaczego wszystko, co czynimy, musi być powiązane w jakiś sposób z głoszeniem teraźniejszej prawdy?`