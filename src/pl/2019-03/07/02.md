---
title:  Pieśń Marii
date:  11/08/2019
---

Wyobraź sobie tę scenę: Maria otrzymała przesłanie od anioła Gabriela zaledwie kilka dni wcześniej. Anioł poinformował ją, że zostanie matką Jezusa, Syna Najwyższego. Maria nie powiedziała o tym nikomu, ale udała się z wizytą do Elżbiety, swojej starszej krewnej, która cudem spodziewała się dziecka mimo zaawansowanego wieku. Napełniona Duchem Świętym Elżbieta otrzymała wiedzę o tym, co się przydarzyło Marii, zanim Maria zdążyła cokolwiek powiedzieć. W wyniku tego razem radowały się z obietnic i dobroci Boga.

`Przeczytaj Łk 1,46-55. Zwróć uwagę na przeplatanie się oddawania chwały Bogu z osobistych powodów — „bo wielkie rzeczy uczynił mi Wszechmocny” (Łk 1,49) — z chwałą oddawaną Mu w imieniu całej ludzkości. Dlaczego w naszym wielbieniu Boga powinny być uwzględnione zarówno kwestie osobiste, jak i ogólnoludzkie?`

Magnificat Marii to niezwykła pieśń, którą można porównać z psalmami czy fragmentami pism starotestamentowych proroków. Maria była wielce zdumiona i przejęta wdzięcznością dla Boga. Ujrzała z pewnością Jego działanie w swoim życiu oraz uświadomiła sobie także szersze znaczenie Bożego planu wobec jej narodu i całej ludzkości.

Jednak w rozumieniu Marii Bóg jest nie tylko potężny i godny chwały, ale także miłosierny i w szczególny sposób mający wzgląd na pokornych, poniżonych i ubogich. Ledwie anioł odszedł od niej po ogłoszeniu dobrej nowiny, że urodzi ona Mesjasza, a zaśpiewała ona:

> <p></p>
> „Strącił władców z tronów, a wywyższył poniżonych, łaknących nasycił dobrami, a bogaczy odprawił z niczym” (Łk 1,52-53).

Już na początku życia Jezusa na ziemi został On przedstawiony jako Władca (zob. Łk 1,43), ale innego rodzaju królestwa. Jak wielu komentatorów to opisało, Królestwo Boże założone przez Jezusa było królestwem do góry nogami w porównaniu ze zwyczajowym porządkiem ziemskich królestw. W opisie królestwa Jezusa mocarze i bogacze tego świata są ostatnimi, a ubodzy i uciśnieni zostają nasyceni, wyzwoleni i wywyższeni.

`Jeśli Kościół ma być wyobrażeniem Królestwa Bożego, to jak dobrze odzwierciedla owo królestwo do góry nogami opisane przez Marię? Jak można odzwierciedlać taki odwrócony porządek rzeczy, ale bez niesprawiedliwego traktowania bogatych i możnych, którzy także są odbiorcami miłości Chrystusa?`