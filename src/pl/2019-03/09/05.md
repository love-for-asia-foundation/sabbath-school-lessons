---
title:  Pawłowy przewodnik do dobrego życia i miłowania
date:  28/08/2019
---

List do Rzymian jest znany przede wszystkim jako głęboka analiza wielkiej nauki o zbawieniu przez wiarę dzięki ofierze Chrystusa. Ale po jedenastu rozdziałach tej nauki w owym liście następuje zwrot. Paweł przedstawia praktyczne wskazówki dotyczące dobrego życia i kochania na podstawie łaski oraz miłości Bożej objawionej w Jezusie i ewangelii: „Wzywam was tedy, bracia, przez miłosierdzie Boże, abyście składali ciała swoje jako ofiarę żywą, świętą, miłą Bogu, bo taka winna być duchowa służba wasza” (Rz 12,1). Paweł stwierdza zatem, jak mamy żyć dzięki temu, co Bóg uczynił dla nas w Jezusie.

`Przeczytaj i podsumuj własnymi słowami 12. rozdział Listu do Rzymian, zwracając szczególną uwagę na pouczenia dotyczące miłowania bliźnich i troski o nich, w tym szczególnie o potrzebujących.`

W pewnym sensie 12. rozdział Listu do Rzymian stanowi podsumowanie wielu tematów, które Paweł szczegółowo przedstawił w innych listach. Paweł mówi tu o różnych rolach w Kościele, w tym o usługiwaniu i wspieraniu innych oraz o szczerej ofiarności (zob. Rz 12,3-8). Nie tylko należy to czynić, ale należy to czynić dobrze, z entuzjazmem i — ponad wszystko — miłością (zob. Rz 12,9-11).

Paweł w praktyczny sposób przedstawia, jakie jest tego rodzaju życie. Wzywa współwierzących, by byli cierpliwi w trudnościach i prześladowaniu, troszczyli się o potrzebujących, czynili pokój, kiedykolwiek i gdziekolwiek to możliwe, oraz — jak zauważyliśmy wcześniej — odpowiadali uprzejmością i dobrocią na zło i niesprawiedliwość, pokonując w ten sposób zło dobrem (zob. Rz 12,20-21).

W tym rozdziale opisano, co znaczy prowadzić nowe życie, służąc Bogu indywidualnie i we wspólnocie wierzących. Paweł napisał do tych, którzy uwierzyli i poszli za Jezusem, że ich życie, priorytety i działania powinny ulec zmianie ze względu na ich wiarę w to, czego Jezus dokonał dla nich przez swoją śmierć na krzyżu, dając im nadzieję życia wiecznego. Choć żyli w pełnym przemocy i okrucieństwa społeczeństwie w sercu Cesarstwa Rzymskiego, Paweł wezwał ich, by mimo to prowadzili życie według innych zasad: „A nie upodabniajcie się do tego świata, ale się przemieńcie przez odnowienie umysłu swego” (Rz 12,2).

`Jakie postawy i praktyki przyjęte w twoim społeczeństwie musisz odrzucić, by żyć dobrze i miłować bliźnich jako wyznawca Jezusa?`