---
title:  Służba i świadectwo Tabity
date:  26/08/2019
---

Gdy Kościół zgodnie z zapowiedzią Jezusa zaczął się rozrastać i rozprzestrzeniać „w Jerozolimie i w całej Judei, i w Samarii, i aż po krańce ziemi” (Dz 1,8), nowi wierzący przyjmowali wiarę i przejmowali służbę Jezusa. Wśród nich była Tabita z Joppy. Poważnie potraktowała pouczenie Jezusa, że gdy przyodziewa się nagich, pełni się służbę dla Niego samego (zob. Mt 25,38.40).

`Przeczytaj o Tabicie i jej dokonaniach w Dz 9,36. Jak twoje życie i twoja działalność zostałyby opisane w ramach takiego wersetu? Jak chciałbyś zostać opisany?`

Wydaje się, że Tabita pełniła taką służbę, iż jej status uczennicy (zob. Dz 9,36), jak również jej wierność, energiczność i skuteczność w działaniu dla dobra bliźnich spotykały się z uznaniem w jej mieście i okolicy.

Piotr był właśnie z wizytą w Lyddzie, sąsiednim mieście, gdy posłańcy z Joppy donieśli mu, że Tabita zmarła. Wezwali więc apostoła, by niezwłocznie tam przybył (zob. Dz 9,37-41). Po przybyciu do Joppy Piotr spotkał wielu z tych ubogich ludzi, którym Tabita pomogła. Ludzie ci pokazali mu ubrania uszyte przez nią i opowiedzieli, jak pomagała im i innym ludziom.

To, że Piotr pomodlił się o wskrzeszenie Tabity i Bóg przywrócił ją do grona żyjących, nie gwarantuje, że tak będzie z każdym, kto poświęcił swoje życie niesieniu pomocy dla bliźnich. Przecież Tabita zmarła w wyniku choroby, a Szczepan, jeden z pierwszych diakonów powołanych do służby na rzecz potrzebujących w Kościele, stał się ostatecznie pierwszym męczennikiem (zob. Dz 7,54-60). Życie chrześcijańskie nie jest łatwą ścieżką — czasami może być bardzo trudne.

Jednak w tym przypadku Bóg posłużył się poznaniem Jego miłości i mocy zarówno w życiu Tabity, jak i w jej śmierci, by wywrzeć silny wpływ na mieszkańców Joppy: „I rozniosło się to po całej Joppie, i wielu uwierzyło w Pana” (Dz 9,42).

`Gdybyś umarł, czy ludziom brakowałoby twojej pomocy, tak jak to się stało w przypadku Tabity, która była wspominana i opłakiwana przez wielu? Jak możesz lepiej pomagać ludziom? Jakie praktyczne umiejętności — jak na przykład umiejętność szycia, którą posiadała Tabita — możesz wykorzystywać w służbie dla dobra bliźnich?`