---
title:  Dobroczynność jako sposób dzielenia się z innymi
date:  27/08/2019
---

Po nawróceniu apostoł Paweł podjął misję głoszenia ewangelii w świecie pogańskim. Powodzenie tej misji dane przez Boga wzbudziło szereg ważnych pytań dotyczących powiązania między izraelskimi korzeniami chrześcijańskiej wiary a nowymi wyznawcami Jezusa pochodzącymi z pogan. W Jerozolimie spotkali się więc przywódcy chrześcijańscy żydowskiego i pogańskiego pochodzenia, by omówić tę złożoną sprawę i szukać Bożych wskazówek pozwalających rozwiązać istniejące problemy. Zgromadzenie i jego wynik zostały opisane w 15. rozdziale Dziejów Apostolskich.

Jednak w swojej wzmiance dotyczącej zjazdu Kościoła w Jerozolimie, a zapisanej w 2. rozdziale Listu do Galatów, Paweł dodaje ważny element do instrukcji otrzymanych podczas obrad owego soboru, dotyczących kontynuowania działalności dobroczynnej wśród pogan: „Mieliśmy tylko pamiętać o ubogich, czym się też gorliwie zająłem i co starałem się wykonać” (Ga 2,10).

Paweł kontynuował tę pracę osobiście (zob. np. Dz 20,35) do końca swojej działalności. Podobnie jak to było z pierwszymi chrześcijanami w Jerozolimie, Paweł także szerzył wizję chrześcijańskiej społeczności obejmującej wszystkich współwierzących.

`Przeczytaj 2 Kor 8,7-15. Jak Paweł połączył głoszenie ewangelii z działalnością dobroczynną?`

Paweł czerpał także ze starotestamentowych wskazówek, by zachęcać wierzących do szczodrości i troski o współwierzących, którzy znaleźli się w trudnej sytuacji. Zacytował między innymi przykład łaskawego zaopatrzenia Izraelitów w mannę na pustyni jako wzorzec ofiarności i dzielenia się w społeczności kościelnej (zob. 2 Kor 8,15). Zacytował także fragment Ps 112,9: „Szczodrze rozdaje, udziela ubogim, sprawiedliwość jego trwa na wieki” (2 Kor 9,9).

Paweł wzywał swoich czytelników do świadomej dobroczynności (regularnego odkładania części dochodów, aby mieli co ofiarować podczas wizyty Tytusa w ich zborze) oraz zbierania darów w celu przekazania ich potrzebującym chrześcijanom w Jerozolimie. Posłużył się przykładem jednego zboru, by zachęcić inne zbory do podobnej szczodrości. Napisał: „Doznawszy dobrodziejstwa tej służby, chwalić będą Boga za to, że podporządkowujecie się wyznawanej przez siebie ewangelii Chrystusowej i za szczerą wspólnotę z nimi i ze wszystkimi” (2 Kor 9,13).

`Jakimi priorytetami powinniśmy się kierować w składaniu ofiar pieniężnych, jeśli nie jesteśmy w stanie łożyć na każdą sprawę czy potrzebę, jakie są nam przedstawiane?`