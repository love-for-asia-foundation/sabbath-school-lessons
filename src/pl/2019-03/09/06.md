---
title:  Jakub Sprawiedliwy
date:  29/08/2019
---

Tradycja wczesnochrześcijańska sugeruje, że Jakub, przyrodni brat Jezusa, został przywódcą pierwszego zboru w Jerozolimie i to on pełnił rolę przewodniczącego Kościoła podczas obrad soboru w Jerozolimie (zob. 15. rozdział Dziejów Apostolskich oraz 1. i 2. rozdział Listu do Galatów). Jeśli tak, to prawdopodobnie właśnie on jest autorem biblijnego Listu Jakuba.

W okresie wczesnochrześcijańskim imię Jakub było bardzo popularne, ale najprawdopodobniej to właśnie ów Jakub był nazywany Sprawiedliwym, co sugeruje, że był mądrym przywódcą kładącym nacisk na właściwe traktowanie bliźnich oraz troszczącym się o słabych i lekceważonych. List noszący jego imię bywa nazywany Księgą Przysłów Nowego Testamentu, koncentruje się bowiem na praktycznej pobożności i mądrym życiu wyznawców Boga.

Autor Listu Jakuba starał się przypomnieć chrześcijanom, że powinni być „wykonawcami Słowa, a nie tylko słuchaczami, oszukującymi samych siebie” (Jk 1,22), oraz że autentyczna pobożność, która ma prawdziwą i trwałą wartość w oczach Boga, polega na troszczeniu się o potrzebujących i uciskanych oraz na przeciwstawianiu się wpływom zepsucia panującego w społeczeństwie (zob. Jk 1,27).

`Przeczytaj Jk 2,1-9; 5,1-5. Jak postawa Jakuba wobec bogaczy różni się od postawy dominującej w społeczeństwie? Co mówi on o tym, jak należy traktować bogatych i biednych w społeczności zborowej?`

Jakub twierdzi, że samo życzenie dobra bliźnim — a nawet życzenie im Bożego błogosławieństwa — nie zda się na wiele, jeśli owi bliźni cierpią z zimna i głodu. Dostarczenie pokarmu i odzienia będzie znacznie bardziej wartościowe niż wyrażenie troski i współczucia oraz złożenie dobrych życzeń (zob. Jk 2,14-16). Jakub posługuje się przykładem współdziałania wiary i uczynków w kontekście naszej więzi z Bogiem. Powtarza również (zob. Jk 2,8), że Jezus uczył, by miłować bliźniego jak samego siebie, i wskazywał, jak przestrzegać tego przykazania w praktyce. To przykazanie nakazuje służyć Bogu i bliźnim nie po to, by zapracować na zbawienie, ale by żyć zgodnie z prawdziwą wiarą.

`Dlaczego tak łatwo, choćby podświadomie, faworyzujemy czy obdarzamy przywilejami bogatych zamiast biednych?`