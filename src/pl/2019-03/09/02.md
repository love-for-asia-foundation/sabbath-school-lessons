---
title:  Społeczność nowego rodzaju
date:  25/08/2019
---

Po wniebowstąpieniu Jezusa i wylaniu Ducha Świętego w dniu Pięćdziesiątnicy grupa wierzących szybko powiększała się i stworzyła zalążek Kościoła wczesnochrześcijańskiego, nowego rodzaju społeczność wyznawców Jezusa kierowaną początkowo przez Jego pierwszych uczniów. Ale ta nowa społeczność nie powstała sama z siebie. Została zbudowana na nauczaniu i służbie Jezusa, a czerpała z długiej historii pism Starego Testamentu i hebrajskich proroków.

`Przeczytaj Dz 2,42-47; 4,32-37. Co uznajesz jako kluczowe elementy w tych opisach społeczności Kościoła wczesnochrześcijańskiego?`

Choć wydaje się, że Izraelici nigdy nie zrealizowali planu dotyczącego sprawiedliwego i szczodrego społeczeństwa, to jednak społeczność Kościoła wczesnochrześcijańskiego potraktowała poważnie biblijny nakaz: „Bo oczywiście nie będzie u ciebie ubogiego” (Pwt 15,4). Jednym z praktycznych wyrazów wiary chrześcijan było dzielenie się przez nich środkami materialnymi — w tym nawet sprzedawanie majątków ziemskich i przekazywanie środków finansowych do wspólnej kasy (zob. Dz 4,34-5,2) w celu zaspokajania potrzeb współwierzących i niesienia pomocy potrzebującym poza Kościołem, zwłaszcza przez służbę uzdrawiania (zob. Dz 3,1-11; 5,12-16).

Jednak społeczność ta w żadnym razie nie była utopijną wspólnotą. W miarę wzrostu liczebnego narastały napięcia w związku z podziałem środków, w tym szczególnie przy rozdziale żywności wśród wdów (zob. Dz 6,1). Apostołowie, którzy byli naturalnymi przywódcami chrześcijańskiej grupy, pragnęli poświęcić się całkowicie głoszeniu ewangelii. Aby uporać się z zaistniałą sytuacją, musieli dokonać pewnej reorganizacji wspólnoty.

Tak więc wyznaczono siedmiu diakonów, których zadaniem było kierowanie praktycznymi sprawami społeczności zborowej. Przypuszczalnie było to pierwsze wyodrębnienie pewnej grupy z różnych służb i zdolności niezbędnych w zborze. Jednocześnie sytuacja ta wskazywała na znaczenie praktycznej służby w życiu i działalności zboru. „Te same zasady pobożności i sprawiedliwości, jakimi mieli się kierować przywódcy ludu Bożego w czasach Mojżesza i Dawida, obowiązywały także tych, którym powierzono nadzór nad nowo zorganizowanym Kościołem Bożym ery ewangelii”1.

`Spróbuj sobie wyobrazić społeczność pierwszych chrześcijan. Jak możemy naśladować zasady, według których funkcjonowała ta społeczność?`