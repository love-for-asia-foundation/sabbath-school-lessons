---
title:  Zarządcy ziemi
date:  02/07/2019
---

Według sprawozdania biblijnego ogród Eden i nowo stworzona ziemia były krainą obfitości powołaną do istnienia w celu rozwoju życia i dla radości ludzi.

Ale Bóg dał pierwszym ludziom — a także nam, ich potomkom — pewną rolę do odegrania w stworzonym przez Niego świecie. Szybko stało się jasne — nie tylko ze sposobu, w jaki zostali stworzeni — że Adam i Ewa mieli mieć szczególny status w tym nowym świecie.

Adam najpierw otrzymał zadanie nazwania dzikich zwierząt i ptaków (zob. Rdz 2,19). Następnie Adam i Ewa otrzymali kolejne zadanie przedstawione jako błogosławieństwo od samego Boga: „I błogosławił im Bóg, i rzekł do nich Bóg:

> <p></p>
> Rozradzajcie się i rozmnażajcie się, i napełniajcie ziemię, i czyńcie ją sobie poddaną; panujcie nad rybami morskimi i nad ptactwem niebios, i nad wszelkimi zwierzętami, które się poruszają po ziemi!” (Rdz 1,28).

`Porównaj Rdz 1,28 i 2,15. Jak w jednym czy dwóch zdaniach opisałbyś zakres obowiązków powierzonych ludziom?`

Zbyt często w dziejach chrześcijaństwa pierwszy z dwóch powyższych wersetów był wykorzystywany jako przyzwolenie dla nadmiernej eksploatacji i niszczenia przyrody. Owszem, świat został stworzony jako mieszkanie dla ludzi — dla ich dobra i radości. Ale jednocześnie ludzie mają obowiązek uprawiać ziemię i strzec jej, jak czytamy w Rdz 2,15.

Gdy mówimy o zarządzaniu, przychodzą nam na myśl pieniądze, ale pierwsze biblijne przykazanie dotyczące zarządzania dotyczy troski o ziemię stworzoną przez Boga i powierzoną naszej opiece. Nakaz dany Adamowi i Ewie przewidywał, że ziemia będzie zamieszkiwana przez ich potomków w przyszłych pokoleniach. W pierwotnym planie dla świata stworzona ziemia miała być źródłem życia, dobra i piękna dla wszystkich ludzi, a Adam i Ewa mieli odgrywać istotną rolę w opiekowaniu się nim.

Ziemia nadal należy do Pana (zob. Ps 24,1), a my nadal jesteśmy powołani, by być zarządcami tego, co Bóg nam powierzył. Być może w upadłym świecie nasza odpowiedzialność jako zarządców jest nawet większa niż na początku.

`Co dla ciebie oznacza być zarządcą ziemi w obecnym upadłym świecie? Jak świadomość tego obowiązku wpływa na twój sposób życia na co dzień?`