---
title:  Zepsuty świat
date:  03/07/2019
---

Jedną z cech, jaką Bóg obdarzył Adama i Ewę, a jakiej nie dał żadnej innej z ziemskich istot, jest zdolność dokonywania wyborów natury moralnej. Ludzie są istotami odpowiedzialnymi moralnie w sensie, w jakim nigdy nie mogą być zwierzęta. Bóg ceni tę moralną wolność do tego stopnia, iż dopuścił możliwość wybrania nieposłuszeństwa. W ten sposób zaryzykował wszystko, co stworzył, byleby zagwarantować ludziom możliwość tworzenia więzi opartych na miłości i wolnej woli.

Ale we wszechświecie pojawił się także niszczyciel (jako że moralna wolność została dana także aniołom) — ten, który postanowił zepsuć bardzo dobry świat stworzony przez Boga. W tym celu posłużył się szczególnymi Bożymi stworzeniami na ziemi — ludźmi. Używając węża jako swojego medium, diabeł zakwestionował pełnię i wystarczalność tego, czym Bóg obdarzył ludzi (zob. Rdz 3,1-5). Pierwszą pokusą była chciwość — pragnienie posiadania więcej niż Bóg dał ludziom — a jednocześnie zwątpienie w Bożą dobroć i postawa polegania tylko na sobie.

Wskutek tego wyboru i idących za nim czynów ludzie doprowadzili do zerwania więzi ustanowionych przez Boga przy stworzeniu. Adam i Ewa nie cieszyli się już z więzi z Bogiem tak, jak pierwotnie On to zaplanował (zob. Rdz 3,8-10). Nagle uświadomili sobie, że są nadzy, i odczuli wstyd, a ich wzajemna więź uległa nieodwracalnemu rozluźnieniu. Ich więź z resztą stworzenia także została nadwyrężona i zerwana.

`Przeczytaj Rdz 3,16-19. Co wersety te mówią nam o zmianach, jakie nastąpiły w więzi ludzi z przyrodą?`

Realia grzechu sprawiły, że życie nagle stało się znacznie trudniejsze dla Adama i Ewy, ale i dla całej przyrody. Skutki grzechu są boleśnie odczuwalne, zwłaszcza gdy dotykają więzi międzyludzkich. W pewnym sensie jesteśmy odseparowani od Boga, naszego Stwórcy. Nasze rodziny także cierpią na wiele sposobów, a nasze wzajemne więzi często są narażone na liczne wyzwania. Zmagamy się też ze środowiskiem naturalnym i światem, w którym żyjemy. Wszystkie dziedziny naszego życia i naszego świata świadczą o zepsuciu spowodowanym przez grzech.

Nie taki był przecież Boży plan wobec świata. Jednak przekleństwom wspomnianym w 3. rozdziale Księgi Rodzaju towarzyszą także obietnice, iż Bóg ma sposób na odnowienie naszego świata i naprawienie więzi zerwanych przez grzech. Choć nadal zmagamy się z grzechem i jego skutkami w naszym życiu, to jednak jesteśmy powołani do stania na straży pierwotnych rajskich dóbr i do życia zgodnie z planem, jaki Bóg ma dla świata.