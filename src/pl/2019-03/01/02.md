---
title:  Bóg i zrozumienie dzieła stworzenia
date:  30/06/2019
---

Ten świat i całe życie na nim — także nasze życie i wszystko, co z nim robimy, jak również życie wszystkich ludzi wokół nas i nasze wzajemne oddziaływanie na siebie, życie jako takie i to, jak najlepiej z niego korzystać — zaczyna się od Boga, „albowiem w nim żyjemy i poruszamy się, i jesteśmy” (Dz 17,28).

Oto jak zaczyna się historia biblijna: „Na początku stworzył Bóg niebo i ziemię” (Rdz 1,1). Fakt, iż Bóg powołał świat do istnienia swoim słowem, świadczy o potędze i sposobie działania, jakich nawet nie jesteśmy w stanie sobie wyobrazić.

Ale Bóg nie stwarzał z daleka, był bowiem osobiście zaangażowany, zwłaszcza gdy stwarzał pierwszych ludzi (zob. Rdz 2,7).

`Przeczytaj opis stworzenia pierwszych ludzi w Rdz 1,26-31. Co ważnego mówi nam to sprawozdanie o Bogu? Co istotnego mówi o ludziach?`

Często podkreślamy, że możemy dużo nauczyć się o Bogu, spędzając czas na łonie przyrody, przyglądając się stworzeniu i dostrzegając w nim częściowe odzwierciedlenie charakteru samego Stwórcy. Ale z naszego zrozumienia samego Boga możemy wyciągnąć pewne wnioski dotyczącego Jego zamierzeń wobec stworzonego świata. Na przykład: skoro Stwórca jest Bogiem Porządku, powinniśmy widzieć porządek w Jego stworzeniu. Jeśli wierzymy, że On jest Bogiem kreatywnym, nie powinniśmy być zaskoczeni niesamowitymi przykładami pomysłowości w stworzonym przez Niego świecie.

Podobnie wierzymy, że Pan jest Bogiem Więzi, więc postrzegamy więzi jako zasadniczy element Bożego projektu świata. On stworzył każdy element świata w powiązaniu z całym stworzeniem. Stworzył zwierzęta, by żyły w zgodzie ze sobą nawzajem. Stworzył ludzi zdolnych do więzi z Nim i ze sobą nawzajem oraz całym stworzeniem.

`Jak postrzeganie świata jako będącego odzwierciedleniem charakteru Boga pomaga ci zrozumieć świat, mimo że został on tak wyraźnie skażony przez grzech?`