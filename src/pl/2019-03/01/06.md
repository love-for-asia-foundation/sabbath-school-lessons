---
title:  Rodzina ludzka
date:  04/07/2019
---

Wraz z inwazją grzechu rozpoczęło się postępujące zepsucie świata. Pierwsze morderstwo motywowane zawiścią, niezrozumieniem i gniewem było jednocześnie bratobójstwem. Gdy Bóg chciał uświadomić Kainowi jego grzech, ten prawdopodobnie odpowiedział z ukrytą drwiną i w sposób retoryczny: „Czyż jestem stróżem brata mego?” (Rdz 4,9), choć pytanie zadane przez Boga wyraźnie świadczyło o tym, że Kain powinien wiedzieć, iż jest stróżem swojego brata.

`Przeczytaj Prz 22,2. Na co wskazuje to pozornie proste stwierdzenie? Jak świadczy o naszej więzi z bliźnimi?`

Wszyscy ludzie, których spotykamy, są istotami stworzonymi przez Boga na Jego obraz oraz częścią rodziny łączącej nas wszystkich w ramach Bożego stworzenia, jakkolwiek podzielonego i wyobcowanego. „Wszyscy należymy do wielkiej ludzkiej rodziny. Zło, które dotyka jakąkolwiek jej część, odbija się też na pozostałych”1. Czy nam się to podoba, czy nie, ze względu na to proste powiązanie mamy nadane nam przez Boga obowiązki wobec Niego i siebie nawzajem (zob. Mt 22,37-39).

Biblia raz po raz przypomina nam, że Bóg jest naszym Stwórcą. Jest to jeden z powodów, dlaczego mamy pamiętać o sobocie (zob. Wj 20,11) i czcić Boga także w czasach ostatecznych (zob. Ap 14,7). Jest to także główna motywacja przyświecająca trosce o bliźnich, a zwłaszcza o tych, którym źle się powodzi.

Wszyscy jesteśmy złączeni ze sobą więzią wspólnego pochodzenia od Boga. Ktokolwiek „gnębi nędzarza, lży jego Stwórcę; lecz czci go ten, kto lituje się nad biednym” (Prz 14,31). Czy można jeszcze jaśniej wyrazić to powiązanie?

Bóg jako nasz Stwórca ma do nas prawo, które obejmuje całe nasze życie, w tym nasze nabożeństwo, naszą pracę oraz naszą troskę o bliźnich. Choć czasami może to być trudne, frustrujące i niewygodne, to jednak naprawdę jesteśmy stróżami naszych braci i sióstr.

`Dlaczego wymagania Boga jako Stwórcy są powtarzającym się tematem w Biblii? Dlaczego jest to ważne i jak to powinno wpływać na nasze postępowanie wobec bliźnich?`