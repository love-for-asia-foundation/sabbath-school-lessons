---
title:  Kompletny świat
date:  01/07/2019
---

Łatwo jest tęsknić za Edenem. Jest coś w krótkim opisie ogrodu stworzonego przez Boga na mieszkanie dla Adama i Ewy, co budzi tęskną nutę w naszych sercach. Możemy nie rozumieć, jak taki świat mógł funkcjonować, ale czujemy, że chcielibyśmy tego doświadczyć.

Wydaje się, że to poczucie zadowolenia i pełni było czymś, co odczuwał Bóg: „I spojrzał Bóg na wszystko, co uczynił, a było to bardzo dobre” (Rdz 1,31). Bóg stworzył coś, co było jednocześnie piękne i funkcjonalne. Było wyjątkowym projektem, zarówno pod względem formy, jak i praktyczności. Ten świat tętnił życiem i kolorami, a jednocześnie posiadał wszystko, co było niezbędne do życia i rozwoju. Nic dziwnego, że Bóg zaprzestał działania, by przyjrzeć się światu, który stworzył, i uznać, że jest on bardzo dobry.

`Przeczytaj 1. rozdział Księgi Rodzaju. Co według ciebie oznacza powtarzające się stwierdzenie, iż widział Bóg, że to było dobre? Zob. Rdz 1,4.10.12.18.25.31.`

Biblia, choć powstała wiele wieków po upadku pierwszych ludzi, jest pełna słów zachwytu nad światem przyrody (zob. Hi 38,1-41,26; Ps 148,1-14). Musimy pamiętać, że owe fragmenty Pisma Świętego nie zostały napisane tylko jako spojrzenie wstecz na to, jaki był świat na początku, czyli przed inwazją grzechu. Zostały one napisane po upadku w grzech, podkreślając wspaniałość i dobroć nadal przejawiające się w naszym świecie.

Jezus także czerpał ze świata przyrody przykłady Bożej dobroci i opieki (zob. np. Mt 6,26.28-30), mówiąc zarówno o naszej zależności od Boga, jak i o docenianiu prostych darów, które nas otaczają. Jeśli otworzymy oczy i rozejrzymy się po cudownym Bożym stworzeniu, wówczas z łatwością zauważymy, że jesteśmy odbiorcami wspaniałych darów Stwórcy. Naszą reakcją, pomimo życiowych trudności, powinny być wdzięczność, dziękczynienie i pokorna uległość wobec Dawcy.

Jako adwentyści dnia siódmego — oddający cześć Bogu jako Stwórcy i oczekujący przyszłego Królestwa Bożego — powinniśmy sobie uświadamiać, że piękno, radość i dobroć, jakie widzimy i jakich doświadczamy w świecie, to jedynie odblask tego, jaki był nasz świat na początku i jaki będzie w przyszłości.

`Przebywając na łonie przyrody, co najbardziej cenisz wśród cudów stworzenia? Jak w swoim codziennym życiu możesz lepiej poznawać Boga przez cuda przyrody?`