---
title:  Dobry Samarytanin
date:  20/08/2019
---

`Przeczytaj Łk 10,25-27. Uczony w prawie, który zadał pytanie Jezusowi, zacytował typowe starotestamentowe przykazania dotyczące sposobu życia akceptowanego przez Boga. Jak związane są ze sobą te dwa przykazania?`

Gdy Jezusowi zadawano pytania, często kończył On swoje odpowiedzi w sposób daleko odbiegający od oczekiwań pytającego. Wydaje się, że w reakcji na nakaz w Kpł 19,18, by miłować „bliźniego swego jak siebie samego”, wielu religijnych ludzi w czasach Jezusa poświęcało sporo czasu i energii na dyskusje dotyczące wymiarów i ograniczeń owej zasady miłowania bliźniego.

Jezus starał się poszerzyć zrozumienie tego pojęcia u swoich wyznawców, mówiąc im, że powinni miłować nie tylko swoich przyjaciół, ale wszystkich ludzi:

> <p></p>
> „A Ja wam powiadam: Miłujcie nieprzyjaciół waszych i módlcie się za tych, którzy was prześladują, abyście byli synami Ojca waszego, który jest w niebie, bo słońce jego wschodzi nad złymi i dobrymi i deszcz pada na sprawiedliwych i niesprawiedliwych” (Mt 5,44-45).

Gdy znawca religijnego prawa próbował wystawić Jezusa na próbę, uciekł się do często zadawanego pytania:

> <p></p>
> „A kto jest bliźnim moim?” (Łk 10,29).

W odpowiedzi na to pytanie Jezus opowiedział historię o dobrym Samarytaninie, ale ostateczną odpowiedzią na pytanie znawcy prawa nie była definicja pojęcia bliźniego. Zamiast tego Jezus powiedział niejako:

> <p></p>
> Idź i bądź bliźnim dla każdego, kto potrzebuje twojej pomocy (zob. Łk 10,36-37).

`Przeczytaj Łk 10,30-37. Jakie jest znaczenie przedstawionej przez Jezusa różnicy między trzema osobami, które napotkały przy drodze człowieka potrzebującego pomocy?`

W swoim nauczaniu Jezus często ostro krytykował tych, którzy uważali się za ludzi religijnych, ale okazywali niemal zupełną obojętność wobec osób cierpiących. „W opowieści o dobrym Samarytaninie Chrystus ilustruje istotę prawdziwej religii. Pokazuje, że nie polega ona na systemach, wyznaniach wiary lub rytuałach, lecz na spełnianiu uczynków miłosierdzia, na czynieniu jak najwięcej dobra innym, na prawdziwej dobroci”1.

W swoim nauczaniu Jezus wskazał na kogoś z zewnątrz, uważanego za niewiernego wobec Boga, by podkreślić, jakie jest boskie powołanie dla wszystkich, którzy twierdzą, że są wyznawcami Boga. Gdy, podobnie jak Jego słuchacze, przychodzimy do Jezusa i pytamy, co mamy czynić, by odziedziczyć żywot wieczny, On w końcu uczy nas, byśmy byli bliźnimi dla wszystkich ludzi znajdujących się w potrzebie.