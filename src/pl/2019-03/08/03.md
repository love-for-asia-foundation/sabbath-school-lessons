---
title:  Pokonywanie zła dobrem
date:  19/08/2019
---

Gdy rozważamy nauczanie Jezusa, warto pamiętać o tym, do jakich ludzi On przemawiał i w jakich warunkach materialnych ci ludzie żyli. Jezus zaczął przyciągać duże tłumy ludzi w miejscach, w których działał (zob. Mt 4,25; 5,1). Większość z nich byli to ludzie prości, ale znajdowali się wśród nich także niektórzy żydowscy przywódcy polityczni i religijni. Życie prostych ludzi pod panowaniem Cesarstwa Rzymskiego nie było łatwe. Nie mieli oni wielu możliwości wyboru drogi życiowej. Ciężko pracowali na swoje utrzymanie i podatki, a do tego przytłaczały ich wymagania religijnej tradycji.

Ucząc tych ludzi, Jezus najwyraźniej pragnął wskazać im lepszy sposób życia, pełnego godności i dzielności — bez względu na istniejące okoliczności. Przykładem tego jest Mt 5,38-48. W kulturze zachodniej te Jezusowe polecenia — nadstawienie drugiego policzka, oddanie szaty i przejście dodatkowej mili — są ogólnie znane i traktowane jako coś błahego, dlatego zazwyczaj nie zastanawiamy się nad radykalnością działań i postaw, jakich Jezus nauczał w tych słowach.

Sytuacje przedstawione przez Jezusa były znane z doświadczenia wielu Jego słuchaczom. Ludzie ci byli nierzadko surowo traktowani przez swoich przełożonych czy panów. Nierzadko popadali w długi i tracili swoją własność na rzecz właścicieli ziemskich czy lichwiarzy. Bywało też tak, że rzymscy okupanci zmuszali ich do pracy bez należnego wynagrodzenia. Jezus uczył owych ludzi, by reagowali na takie nieprzyjemne doświadczenia ze spokojem oraz traktowali swoich ciemięzców lepiej, niż na to zasługują, a w ten sposób odpierali pokusę utraty swojego człowieczeństwa. Choć ciemięzcy mieli nad nimi władzę, to jednak ci prości ludzie mieli możliwość wyboru swojej reakcji na niegodziwość, a stawiając bierny opór i reagując łaskawością na przemoc, mogli obnażyć zło ucisku i niesprawiedliwości, jakie przychodziło im znosić.

`Porównaj Mt 5,38-48 z Rz 12,20-21. Jak mamy żyć zgodnie z tymi radykalnymi zasadami?`

`Jezus streścił całe prawo i proroków — całe Pismo Święte Starego Testamentu — w prostej regule zwanej złotą zasadą postępowania:`

`— „Wszystko, cobyście chcieli, aby wam ludzie czynili, to i wy im czyńcie” (Mt 7,12).`

`W jaki sposób od zaraz możesz się starać czynić to, co Jezus nam nakazuje, bez względu na cenę?`