---
title:  Bogacz i Łazarz
date:  21/08/2019
---

W przypowieści o bogaczu i Łazarzu (zob. Łk 16,19-31) Jezus porównuje życie dwóch ludzi — bogacza i zupełnego nędzarza. Przy braku opieki społecznej, szpitali państwowych i darmowych jadłodajni powszechną praktyką było to, iż potrzebujący wsparcia i inwalidzi żebrali pod domami bogaczy. Oczekiwano tego, że bogaci będą szczodrzy w dzieleniu się odrobiną swojego bogactwa, by przynieść nędzarzom ulgę w cierpieniu. Ale w tej Jezusowej przypowieści „egoizm uczynił go [bogacza] obojętnym na niedolę cierpiącego brata”1. W doczesnym życiu ich sytuacja pozostawała niezmienna, ale po śmierci, gdy zostali osądzeni przez Boga, nastąpiła dramatyczna zmiana.

`Porównaj Łk 16,19-31 z Łk 12,13-21. Jakie są podobieństwa i różnice między tymi dwiema przypowieściami i czego obie uczą nas razem?`

W obu tych przypowieściach nie ma żadnej sugestii, by ludzie ci wzbogacili się nieuczciwie. Być może ciężko pracowali, mądrze zarządzali swoim majątkiem i cieszyli się Bożym błogosławieństwem. Ale coś złego stało się z ich postawami wobec życia, Boga, pieniędzy i bliźnich, co pociągnęło za sobą istotne i wieczne konsekwencje.

W oparciu o popularne ówczesne wyobrażenia dotyczące życia pozagrobowego przypowieść o bogaczu i Łazarzu uczy nas, że wybory, jakich dokonujemy w tym życiu, mają znaczenie w przyszłym życiu. To, jak reagujemy na ludzi potrzebujących naszej pomocy, świadczy o naszych wyborach i priorytetach. Jak to już Abraham w przypowieści wskazał cierpiącemu bogaczowi, Biblia oferuje więcej niż wystarczające wskazówki służące dokonywaniu lepszych wyborów:

> <p></p>
> „Mają Mojżesza i proroków, niechże ich słuchają” (Łk 16,29).

Jezus uczył ludzi, że pokusy dotyczące bogactwa — zdobycia go i zatrzymania czy dążenia do niego — mogą nas odwodzić od Jego królestwa i bliźnich ku egocentryzmowi i poleganiu na samych sobie. Dlatego Jezus nakazał nam przede wszystkim szukać Jego królestwa oraz dzielić się tymi błogosławieństwami z ludźmi wokół nas, zwłaszcza potrzebującymi.

`Bez względu na twój status finansowy, jaki posiadasz, co możesz zrobić, by pieniądze i umiłowanie pieniędzy nie wypaczyły twojego zrozumienia tego, co jest najważniejsze w życiu chrześcijanina?`