---
title:  Wprowadzenie do Kazania na górze
date:  18/08/2019
---

Najdłuższe kazanie Jezusa — a właściwie zbiór Jego pouczeń — to Kazanie na górze. Ten liczący trzy rozdziały przegląd zasad życia w Królestwie Bożym zaczyna się zbiorem wartości tego królestwa zwanym ośmiorgiem błogosławieństw.

`Przeczytaj Mt 5,2-16. Jakie są wspólne cechy tych wartości czy rodzajów ludzi opisanych przez Jezusa jako błogosławieni?`

Oczywiście rozważając głębokie duchowe zastosowanie tych słów, nie możemy pominąć także ich praktycznego znaczenia. Jezus mówił o rozpoznaniu ubóstwa w nas samych i w naszym świecie. Mówił także o sprawiedliwości, pokorze, miłosierdziu, czynieniu pokoju i czystości serca. Powinniśmy zwrócić uwagę na praktyczne zmiany, jakich te przymioty charakteru dokonają w naszym życiu i naszym świecie, gdy zostaną przyjęte. Takie ich praktyczne znaczenie zostało podkreślone w kolejnych słowach Jezusa, w których wezwał swoich uczniów, by byli solą i światłem świata (zob. Mt 5,13-16).

Będąc właściwie używane, sól i światło zmieniają środowisko, w którym są stosowane. Sól nadaje smak i konserwuje pokarm, do którego została dodana. Jest symbolem dobra, jakie powinniśmy okazywać ludziom żyjącym wokół nas. Podobnie światło rozprasza ciemność, ukazując przeszkody i niebezpieczeństwa, czyniąc dom czy miasto bezpieczniejszym oraz wskazując kierunek nawet z dużej odległości. Jezus porównał swoich wyznawców właśnie do takiego światła, gdy powiedział:

> <p></p>
> „Tak niechaj świeci wasza światłość przed ludźmi, aby widzieli wasze dobre uczynki i chwalili Ojca waszego, który jest w niebie” (Mt 5,16).

Oba te symbole — sól i światło — wskazują spoczywający na chrześcijanach obowiązek wpływania na innych i poprawiania ich losu. Jesteśmy solą i światłem, gdy żyjemy w skrusze, czystości serca i pokorze oraz okazujemy miłosierdzie, czynimy pokój i jesteśmy wytrwali w ucisku. Tak więc Jezus zaczyna swoje kazanie od wezwania do przyjęcia tych niedocenianych wartości Jego królestwa.

`W jaki sposób twój zbór działa jako sól i światło w miejscowej społeczności? W jaki sposób zmienia ją na lepsze? Z drugiej strony, gdybyście się przenieśli gdzie indziej, czy ktoś zauważyłby brak owego pozytywnego oddziaływania?`