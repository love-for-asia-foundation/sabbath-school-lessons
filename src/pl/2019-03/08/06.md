---
title:  Ci najmniejsi
date:  22/08/2019
---

W 24. i 25. rozdziale Ewangelii Mateusza opisany został kolejny przypadek, gdy Jezusowi zadano pytanie, a On udzielił odpowiedzi odbiegającej od tego, czego oczekiwali pytający Go. Otóż uczniowie Jezusa przyszli do Niego i zapytali Go o zniszczenie świątyni jerozolimskiej i powtórne Jego przyjście (zob. Mt 24,1-3). Podsumowanie rozszerzonej odpowiedzi Jezusa na to pytanie nawiązywało do nakarmienia głodnych, napojenia spragnionych, ugoszczenia bezdomnych, przyodziania nagich, troski o chorych i odwiedzania uwięzionych. Jezus zapewnił ich:

> <p></p>
> Jeśli uczynicie to dla kogoś z tych najmniejszych moich braci i sióstr, to będzie tak, jakbyście uczynili to dla Mnie, a jeśli im tego odmówicie, to będzie tak, jakbyście odmówili tego Mnie (zob. Mt 25,40.45).

To wiąże się z pytaniami, od których zaczął się wywód Jezusa dotyczący sądu ostatecznego. W 24. rozdziale Ewangelii Mateusza Jezus przedstawił bardziej bezpośrednie odpowiedzi na pytania uczniów, wskazując znaki i ostrzeżenia związane ze zburzeniem Jerozolimy i końcem świata, ale podkreślił też potrzebę czuwania i właściwego sposobu życia w świetle obietnicy Jego powtórnego przyjścia. W pierwszej części 25. rozdziału Ewangelii Mateusza przypowieść o mądrych i głupich pannach wskazuje na potrzebę przygotowania się na niespodziewane lub odwlekające się przyjście Jezusa. Przypowieść o trzech sługach podkreśla potrzebę czynnego i produktywnego oczekiwania na powrót Pana. Natomiast przypowieść o owcach i kozłach jest znacznie bardziej szczegółowa w kwestii zadań, jakie do wykonania zostały postawione ludowi Bożemu.

`Przeczytaj Mt 25,31-46. Co Jezus mówi nam w tych wersetach? Dlaczego nie chodzi tu o zbawienie z uczynków? Czego uczą Jego słowa o tym, co naprawdę znaczy mieć zbawienną wiarę?`

Stwierdzenie Jezusa, że gdy służymy innym, czynimy to dla Niego, powinno wpływać na wszystkie nasze więzi oraz na naszą postawę wobec ludzi. Wyobraź sobie, że miałbyś okazję zaprosić Jezusa na obiad albo odwiedzić Go w szpitalu czy w więzieniu. Jezus powiedział, że czynimy coś takiego, gdy służymy potrzebującym. Jakiż niepojęty przywilej oferuje nam On w ten sposób!

`Przeczytaj z modlitwą to, co Jezus powiedział w powyższych wersetach. Jak możemy zrozumieć to, że utożsamia się On z głodnymi, nagimi i uwięzionymi? Jaki obowiązek nakłada to na nas w kwestii tego, jak powinniśmy żyć?`