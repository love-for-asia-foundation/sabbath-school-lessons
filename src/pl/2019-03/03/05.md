---
title:  Dzień uzdrowienia
date:  17/07/2019
---

Choć pierwotne postrzeganie soboty i jej przestrzeganie było powszechne, obejmując wszystkich ludzi, to jednak szabat stał się czymś zupełnie innym dla wielu przywódców religijnych w czasach Jezusa. Zamiast być dniem wolności i równości, sobota została zdeformowana przez ludzką tradycję, reguły i ograniczenia. Podczas swego pobytu na ziemi Jezus występował przeciwko tym wypaczeniom soboty, zwłaszcza gdy były narzucane przez przywódców religijnych innym ludziom.

Ciekawe jest to, że Jezus obnażał wypaczenia dotyczące soboty, dokonując szeregu uzdrowień w tym dniu. Wydaje się, że celowo dokonywał cudów w sobotę zamiast w inne dni tygodnia, by wskazać coś bardzo istotnego w funkcji szabatu. W takich przypadkach Jezus komentował tego rodzaju sytuacje, iż stosowne jest uzdrawianie w dzień sobotni, ale faryzeusze wykorzystywali Jego stwierdzenia jako wymówkę, by knuć spiski przeciwko Niemu i usprawiedliwić swoje mordercze zamiary wobec Niego.

`Przeczytaj w Mt 12,9-13; Mk 1,21-26; 3,1-6; J 9,1-16 historie uzdrowień dokonanych przez Jezusa w sobotę. Co jest najważniejsze w tych zdarzeniach?`

Jezus potwierdził, że sobota jest ważna. Musimy wyznaczyć granice strzegące soboty, aby traktować ją jako szczególny czas i okazję do cotygodniowego rozwoju w łączności z Bogiem, bliskimi, Kościołem i społeczeństwem. Świętowanie soboty nie powinno być egoistyczne, czyli skupione na nas samych. Jezus powiedział:

> <p></p>
> „Wolno jest spełnić w szabat dobry uczynek” (Mt 12,12 BKR).

Wielu członków Kościoła czyni dużo dobrego, troszcząc się o innych ludzi. Jednak wielu z nas czuje, że powinniśmy w znacznie większym stopniu pomagać potrzebującym. Wiemy, że Bóg troszczy się o tych, którzy są zranieni, uciskani czy zapomniani, a więc i my powinniśmy troszczyć się o nich. Ponieważ w sobotę jesteśmy wolni od naszej powszedniej pracy i problemów powszedniego dnia, możemy skupić się na potrzebach innych, co jest jednym ze sposobów właściwego zachowywania szabatu: „Według czwartego przykazania sobota została poświęcona na odpoczynek i nabożeństwo. Wszelkie świeckie zajęcia należy odłożyć, ale czyny miłosierdzia i dobroczynności są zgodne z zamiarem Pana. (...). Niesienie ulgi cierpiącym i pocieszanie smutnych to służba miłości przynosząca chwałę świętemu Bożemu dniowi”1.

`Co czynisz w sobotę dla dobra innych?`