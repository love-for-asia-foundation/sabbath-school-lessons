---
title:  Dwa powody świętowania soboty
date:  15/07/2019
---

`Przeczytaj Wj 20,8-11 i Pwt 5,12-15. Jak te dwie wersje czwartego przykazania dekalogu uzupełniają się nawzajem?`

Pamiętanie jest ważną częścią więzi, którą Bóg pragnie zacieśniać ze swoim ludem — więzi opartej na fakcie, iż On jest naszym Stwórcą i Odkupicielem. Obie role Boga występują w dwóch wersjach czwartego przykazania dekalogu i w ten sposób ściśle wiążą się z sobotą i jej świętowaniem.

Opuściwszy kraj, w którym oddawano cześć wielu fałszywym bogom, Izraelici potrzebowali przypomnienia prawdy o prawdziwym Bogu — Stwórcy. Sobota była najważniejszym elementem tego przypomnienia, a podkreślał to tygodniowy cykl dostarczania manny z podwójną porcją zbieraną szóstego dnia tygodnia — wyraźny przykład stwórczej mocy Boga. W wersji czwartego przykazania dekalogu w 20. rozdziale Księgi Wyjścia Bóg został wyraźnie przedstawiony jako Stwórca.

Natomiast Jego ratunek, odkupienie i zbawienie są istotą czwartego przykazania dekalogu zawartego w 5. rozdziale Księgi Powtórzonego Prawa. Jego ratunek, odkupienie i zbawienie to historia, którą Izraelici mieli regularnie opowiadać — mogli ją wiązać w szczególny sposób z każdym dniem sobotnim. Ich pierwszą taką historią było fizyczne wyzwolenie z niewoli egipskiej, ale w miarę jak wzrastało ich zrozumienie Boga i Jego zbawienia, sobota miała się stać cotygodniowym symbolem i świętem duchowego zbawienia.

Oba te powody świętowania soboty miały na celu przywrócenie więzi między Bogiem i Jego ludem:

> <p></p>
> „Nadałem im również moje sabaty, aby były znakami między mną a nimi, aby wiedzieli, że Ja, Pan, jestem tym, który ich uświęca” (Ez 20,12).

Jak zauważyliśmy, zawsze chodziło o więcej niż tylko o tę jedną grupę ludzi. Na fundamencie tej więzi mieli oni założyć nowego rodzaju społeczeństwo, a to miało się stać następnie błogosławieństwem dla całego świata.

„To dlatego Jahwe, twój Bóg, kazał ci zachowywać święty dzień szabatu” (Pwt 5,15 BKR). Zachowując sobotę jako sposób upamiętnienia i uczczenia zarówno stworzenia, jak i odkupienia, możemy wzrastać w naszej więzi nie tylko z Panem, ale także z innymi ludźmi. Bóg jest dla nas łaskawy, a więc my mamy być łaskawi także dla innych ludzi.

`W jaki sposób świętowanie soboty powinno uczynić nas ludźmi lepszymi oraz bardziej uprzejmymi, troskliwymi i współczującymi?`