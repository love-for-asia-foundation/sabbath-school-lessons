---
title:  Dzień równości
date:  16/07/2019
---

Już choćby pobieżne przeczytanie dziesięciorga przykazań w 20. rozdziale Księgi Wyjścia i 5. rozdziale Księgi Powtórzonego Prawa pozwala zauważyć, że czwarte przykazanie jest najdłuższe i najbardziej szczegółowe. Podczas gdy niektóre inne przykazania dekalogu zostały przekazane w zaledwie dwóch słowach, czwarte Boże przykazanie zawiera wyjaśnienie, dając odpowiedzi, dlaczego, jak oraz kto dotyczące pamiętania o dniu sobotnim.

`Przeczytaj Wj 20,8-11. Co mówi to przykazanie o sługach, obcych przybyszach, a nawet zwierzętach i co to oznacza?`

Istotne, jeśli chodzi o szczegóły dotyczące soboty, jest skupienie uwagi na innych. Współczesny adwentystyczny teolog Sigve K. Tonstad stwierdził, że tego rodzaju przykazanie jest czymś wyjątkowym we wszystkich kulturach świata. Według niego przykazanie sobotnie „ustawia priorytety od dołu do góry, a nie od góry do dołu, zważając na najsłabszych i najbardziej bezbronnych członków społeczeństwa. Ci, którzy najbardziej potrzebują odpoczynku — niewolnicy, obcy przybysze i zwierzęta juczne — zostali specjalnie wymienieni. Odpoczynek siódmego dnia tygodnia sprzyja tym najmniej uprzywilejowanym, a nawet niemym zwierzętom”1.

Przykazanie kładzie nacisk na to, że z dnia sobotniego mają korzystać wszyscy. W świetle soboty wszyscy jesteśmy równi. Jeśli w dni powszednie jesteś pracodawcą, to w sobotę nie masz prawa zmuszać swoich pracowników do pracy. Jest tak dlatego, że Bóg dał dzień odpoczynku także im. Jeśli jesteś pracownikiem, a nawet niewolnikiem, to sobota przypomina ci, że zostałeś stworzony przez Boga tak samo jak twój pracodawca czy pan, i Bóg zaprasza cię, byś świętował ten fakt, spędzając siódmy dzień tygodnia inaczej niż dni powszednie. Nawet ci spoza ludu świętującego sobotę — „obcy przybysz, który mieszka w twoich bramach” (Wj 20,10) — mają korzystać z dobrodziejstw szabatu.

Taki pogląd był istotną zmianą perspektywy dla Izraelitów, którzy zachowali jeszcze w pamięci swoje doświadczenie zniewolenia i marginalizacji w Egipcie. Teraz, gdy mieli osiąść w nowym kraju, Bóg nie życzył sobie, by przejęli zwyczaje swoich dotychczasowych ciemiężycieli. Obok szczegółowych przepisów mających kierować ich społeczeństwem, dał im (a także nam) cotygodniowe mocne przypomnienie, że wszyscy ludzie są równi wobec Boga.

`Jak możesz się dzielić prawdą o sobocie w swojej społeczności, aby inni jej członkowie mogli korzystać z tego, że świętujesz ten dzień?`