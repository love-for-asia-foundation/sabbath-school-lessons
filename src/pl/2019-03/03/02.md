---
title:  Wystarczająca ilość manny
date:  14/07/2019
---

Po pokoleniach żyjących w niewoli, upodleniu i ucisku Bóg pragnął podźwignąć swój wyzwolony lud, wskazując Izraelitom lepszy sposób życia i dając im prawa mające stać na straży porządku w ich nowym społeczeństwie. Jednym z pierwszych etapów tego procesu była pewna praktyczna i pouczająca lekcja poglądowa.

W ciągu czterdziestu lat pobytu na pustyni określony rytm życia — widzialny dowód Bożej szczodrości i praktycznej niesamolubności — miał się stać częścią kultury izraelskiego społeczeństwa. A był on związany z manną — pokarmem, który pojawiał się rankiem na ziemi wokół obozu Izraelitów.

`Przeczytaj Wj 16,16-18. Jak myślisz, jakie znaczenie ma określona miara manny na osobę podana w tych wersetach?`

W 2 Kor 8,10-15 Paweł nawiązuje do tej historii jako przykładu tego, jak powinni żyć chrześcijanie: „W obecnym czasie niech wasz nadmiar wyrówna ich niedostatek, by i ich nadmiar służył na pokrycie waszego niedostatku, ażeby była równość” (2 Kor 8,14).

Lekcją dla Izraelitów i dla nas jest to, że Bóg szczodrze zaopatruje swój lud i całe stworzenie. Gdybyśmy zużywali tylko to, czego potrzebujemy, a resztą dzielili się z potrzebującymi, nikt nie cierpiałby niedostatku. Mając tylko tyle, ile wystarczało na jeden dzień, Izraelici musieli ufać Bogu, iż zatroszczy się o nich następnego dnia. Ludzie, którzy doświadczyli ucisku jak Izraelici w niewoli, skupiają się na swoim własnym przetrwaniu, ale Bóg chciał ich nauczyć życia polegającego na ufności, szczodrości i dzieleniu się swoimi dobrami z innymi.

Ale był też inny, szczególny wymiar tej praktyki związanej z manną. Każdego szóstego dnia tygodnia — i tylko tego dnia — Izraelici mieli zebrać podwójną porcję manny, tak by wystarczyło jej także na sobotę. Szczególne zaopatrzenie na sobotę stało się dodatkowym sposobem uczenia ich ufności wobec Pana, iż On zatroszczy się o ich potrzeby. Ta dodatkowa porcja manny — przejaw łaskawości Boga — umożliwiała im radowanie się w pełni odpoczynkiem, jaki Bóg obiecał im siódmego dnia tygodnia.

`Co możemy zrobić w piątek, by pełniej cieszyć się tym, co Bóg oferuje nam w sobotę?`