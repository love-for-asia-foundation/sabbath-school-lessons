---
title:  Odpoczynek szabatowy dla ziemi
date:  18/07/2019
---

Jak zauważyliśmy, sobota była nieodłączną i cykliczną częścią życia narodu izraelskiego. Ale zasada odpoczynku sobotniego obowiązywała nie tylko w cyklu tygodniowym. Dotyczyła także szczególnego odpoczynku co siedem lat, którego punktem kulminacyjnym był rok jubileuszowy, to jest pięćdziesiąty rok następujący po siedmiu cyklach siedmioletnich.

`Przeczytaj Kpł 25,1-7. Co szczególnego jest w tych przepisach? W jaki sposób mógłbyś uwzględnić tego rodzaju zasadę w swoim życiu i swojej pracy?`

Rok szabatowy pozwalał na to, by ziemia uprawna odpoczęła. Było to w tamtych czasach wyjątkowe podejście do uprawy roli, a jego mądrość została potwierdzona na przestrzeni wieków.

Rok szabatowy miał też istotne znaczenie dla niewolników (zob. Wj 21,1-11). Gdyby zdarzyło się tak, iż Izraelita zadłużył się i musiał się zaprzedać w niewolę, w roku szabatowym powinien być uwolniony. Podobnie należało umorzyć długi z końcem siódmego roku (zob. Pwt 15,1-11).

Podobnie jak odżywianie się manną zsyłaną przez Boga na pustyni, tak i nieobsiewanie pól co siedem lat było ze strony Izraelitów dowodem zaufania Bogu, iż zatroszczy się o nich, dając im szczególnie obfite plony w szóstym roku, tak iż zapasy wystarczą wraz z tym, co ziemia urodzi sama z siebie w roku szabatowym. Wyzwolenie niewolników i umorzenie długów było przejawem miłosierdzia, ale także zaufania do Boga, który troszczy się o potrzeby ludzi. W pewnym sensie Izraelici musieli się nauczyć, że nie muszą uciskać innych, aby zabezpieczyć swój byt.

Zasady i wzorce dotyczące odpoczynku sobotniego miały być ściśle powiązane ze strukturą izraelskiego społeczeństwa jako całości. Podobnie współcześnie zachowywanie soboty powinno być rodzajem duchowego zdyscyplinowania, które wpływa na nas i zmienia nas we wszystkich dniach tygodnia. W praktycznym sensie sobota jest jednym ze sposobów spełniania polecenia Jezusa, by szukać najpierw Jego królestwa:

> <p></p>
> „Ojciec wasz niebieski wie, że tego wszystkiego potrzebujecie. (...) wszystko inne będzie wam dodane” (Mt 6,32-33).

`Jak świętowanie soboty powinno wpływać na twoje życie podczas powszednich dni tygodnia? Gdybyś od niedzieli do piątku był chciwy, samolubny i obojętny na potrzeby innych, jaki sens miałoby to, że usiłowałbyś nie być taką osobą w sobotę? (Czy to w ogóle możliwe, byś był taki w sobotę, jeśli byłbyś inny w pozostałe sześć dni tygodnia?)`