---
title:  Do dalszego studium
date:  02/08/2019
---

„Prorocy podnosili swój głos przeciwko nieludzkiemu uciskowi, rażącej niesprawiedliwości, zbytkowi i ekstrawagancji, bezwstydnemu obżarstwu i pijaństwu oraz odrażającej rozwiązłości i rozpasaniu panoszącym się w tych czasach. Jednak daremne były ich protesty i daremne było nazywanie grzechów po imieniu”1.

Według Izajasza „szczególnie zniechęcające było to, co działo się w życiu społecznym. Pragnąc bogactwa, niektórzy dodawali dom do domu i pole do pola (...). Wypaczano sprawiedliwość i nie okazywano litości ubogim. (...). Nawet sędziowie, którzy mieli obowiązek chronić bezbronnych, nie zwracali uwagi na błagania biednych i potrzebujących, wdów i sierot (...). W takich warunkach nietrudno zrozumieć, że gdy pod koniec panowania Uzjasza powołany został Izajasz, by głosić Judejczykom Boże ostrzeżenia i nagany, wzdragał się przed przyjęciem tego obowiązku. Dobrze wiedział, że napotka na zdecydowany opór”2.

„Te proste i zrozumiałe wypowiedzi proroków i samego Pana powinny być dla nas Jego głosem przemawiającym do każdego człowieka. Nie wolno nam tracić żadnej z okazji do okazywania miłosierdzia, czułej wyrozumiałości i chrześcijańskiej uprzejmości wobec ludzi przygnębionych i uciśnionych”3.

**Pytania do dyskusji**

`1. Często postrzegamy prorokowanie jako przepowiadanie przyszłości. Jak uwaga kierowana przez starotestamentowych proroków na świat, w którym żyli, zmienia twoje pojmowanie roli proroka?`

`2. Życie i przesłanie proroków świadczy o tym, jak trudne i niebezpieczne może być opowiadanie się za prawdą. Dlaczego czynili oni to, co czynili, i przemawiali tak, jak przemawiali?`

`3. W pismach proroków Bóg jawi się jako zagniewany albo okazujący głęboką troskę o swój lud. Jak można pogodzić te dwie strony charakteru Boga?`

`Starotestamentowi prorocy byli pełnymi żarliwości, a nierzadko także gniewu i oburzenia obrońcami drogi i woli Boga dla Jego ludu. Odzwierciedlając wyraźną troskę samego Boga, w swojej pasji usilnie nawoływali do troski o ubogich i uciśnionych. Wezwania proroków do powrotu do Boga zawierały odrzucenie niesprawiedliwości — coś, co Bóg obiecał dla swojego ludu w swoich wizjach lepszej przyszłości.`