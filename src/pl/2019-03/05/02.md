---
title:  Powtarzające się nawoływanie do sprawiedliwości
date:  28/07/2019
---

Pomimo jasno wyłożonego Bożego planu dla Izraelitów rzadko żyli oni zgodnie ze swoim powołaniem. Minęło zaledwie kilka pokoleń po tym, jak osiedlili się w nowym kraju, gdy zażądali od proroka i sędziego Samuela, by wybrał im króla, który będzie nimi rządził, „jak to jest u wszystkich ludów” (1 Sm 8,5).

`Przeczytaj 1 Sm 8,10-18. Przed czym ostrzegł Samuel Izraelitów w odpowiedzi na ich żądanie ustanowienia monarchii?`

Samuel dostrzegł w tym krok w kierunku upodobnienia się do innych narodów także w inny sposób. Choć prorok starał się doradzać pierwszemu królowi, Saulowi, to jednak wkrótce jego proroctwo zaczęło się stawać rzeczywistością. Nawet u szczytu potęgi pierwszego Królestwa Izraelskiego Dawid i Salomon nie uniknęli pokus, zepsucia i nadużyć władzy.

W czasach panowania królów Izraela i Judy jednym z naprawczych działań Boga było posyłanie proroków, by ogłaszali Jego wolę i przypominali żydowskim przywódcom i ludowi o danym im przez Boga obowiązku wobec najsłabszych członków społeczeństwa.

W pismach hebrajskich proroków widzimy ciągle ponawiane nawoływanie do życia w sprawiedliwości i sprawiedliwego postępowania wobec społeczeństwa. Przeciwstawiając się niesprawiedliwości Izraelitów i ich przywódców, prorocy regularnie i z mocą przemawiali jako rzecznicy osób pozbawionych prawa głosu, zwłaszcza tych, którzy cierpieli wskutek odejścia narodu od pełnienia woli Boga.

Zastanawiając się nad gorliwością starotestamentowych proroków, żydowski teolog Abraham J. Heschel (1907-1972) przeciwstawił naszą bierność ich usilnym wezwaniom do sprawiedliwości: „Rzeczy, które przerażały proroków, zdarzają się dzisiaj codziennie na całym świecie. (...). Ich zdumiewająca irytacja w obliczu niesprawiedliwości może się nam wydawać przejawem histerii. Sami przecież nieustannie jesteśmy świadkami niesprawiedliwości, objawów dwulicowości, fałszu, przemocy, nędzy, rzadko jednak popadamy w oburzenie albo ulegamy skrajnej ekscytacji. Ale w oczach proroków nawet drobna krzywda przybiera kosmiczne rozmiary”1.

Prorocy niejako oferują nam wgląd w serce i umysł Boga. Przemawiając w Jego imieniu, mogą nam oczyma Boga pomóc ujrzeć niesprawiedliwość i cierpienie w naszym świecie pełnym łez. Ale ich gorliwość wzywa nas także do działania — do współdziałania z Bogiem w niesieniu ulgi w cierpieniu oraz w uwalnianiu od ucisku i smutku ludzi wokół nas.

`Jak czasami dążymy do upodobnienia się do innych narodów w sposób, który może być szkodliwy dla nas i innych ludzi?`