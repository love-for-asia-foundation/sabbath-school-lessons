---
title:  Wezwania kierowane przez proroków
date:  27/07/2019
---

### Studium bieżącego tygodnia
1 Sm 8,10-18; Am 5,10-15; Mi 6,8; Rdz 19,1-13; Ez 16,49; Iz 1,15-23.

> <p>Tekst pamięciowy</p>
> „Oznajmiono ci, człowiecze, co jest dobre i czego Pan żąda od ciebie: tylko, abyś wypełniał prawo, okazywał miłość bratnią i w pokorze obcował ze swoim Bogiem” (Mi 6,8).

Starotestamentowi prorocy to jedne z najciekawszych postaci biblijnych. Ich zdecydowany głos, ich odważne przesłania, ich żal, gniew i oburzenie, a także obrazowe ilustracje ich przesłania czyniły z nich ludzi trudnych do zlekceważenia, nawet jeśli nie zawsze ich przekaz był odbierany przychylnie.

Będąc posyłani głównie do Izraela i Judy, wskazywali wybranemu ludowi powołanie do wierności wobec Boga. Izraelici i ich przywódcy łatwo bowiem podążali za bożkami i przejmowali styl życia pogańskich narodów. Niewdzięcznym zadaniem proroków było wzywanie Izraelitów do skruchy, czasem przez przypominanie im o miłości Boga do nich i o Jego dotychczasowych dokonaniach dla nich, a czasami przez ostrzeganie przed konsekwencjami dalszego trwania w odstępstwie od Boga.

Jak się przekonamy, wśród grzechów, przed którymi prorocy ostrzegali lud i przywódców, jednym z największych było uciskanie ubogich, potrzebujących i bezradnych. Owszem, bałwochwalstwo także jest złem, podobnie jak niewłaściwe praktyki religijne, ale wyzysk słabych i ubogich zasługiwał na najwyższe potępienie.