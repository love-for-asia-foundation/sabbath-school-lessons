---
title:  Izajasz
date:  01/08/2019
---

`Przeczytaj Iz 1,15-23; 3,13-15; 5,7-8. Jak opisałbyś reakcję proroka na to, co widział w otaczającym go społeczeństwie.`

Wstępne kazanie Izajasza — pierwszych pięć rozdziałów jego księgi — to mieszanka ostrego krytycyzmu skierowanego pod adresem społeczeństwa, jakim stał się lud Boży, ostrzeżeń przed nadchodzącym sądem w odpowiedzi na odrzucenie Boga i trwanie w czynieniu zła oraz ofert nadziei pod warunkiem, że lud zwróci się ku Bogu i zmieni swoje życie oraz przeprowadzone zostaną reformy społeczne. Jednak chyba najsilniej wśród wyrażanych przez niego emocji podkreślony został smutek. Wiedząc, kim jest Bóg i czego pragnie dla swojego ludu, prorok żałuje tego, co zostało zaprzepaszczone — lamentuje z powodu mnóstwa zapomnianych i cierpiących ludzi oraz kary, jaka dotknie naród.

Izajasz powiela ten wzorzec w całej swojej prorockiej służbie. Wzywa Izraelitów, by pamiętali, czego Bóg dokonał dla nich. Oferuje im także nadzieję związaną z tym, czego Bóg pragnie dla nich w przyszłości. Zatem powinni oni szukać Pana teraz, gdyż odnowiona więź z Nim będzie obejmować skruchę z powodu uczynionego zła i zmianę postępowania, zwłaszcza wobec innych ludzi.

W 58. i 59. rozdziale Księgi Izajasza prorok szczególnie porusza kwestię sprawiedliwości. Ponownie opisuje społeczeństwo, w którym „prawo zostało usunięte na bok, a sprawiedliwość pozostaje daleko, gdyż prawda potyka się na rynku, a dla uczciwości miejsca nie ma” (Iz 59,14). Jednocześnie potwierdza, że Bóg jest tego świadomy i że uratuje swój lud — „przyjdzie jako Odkupiciel” (Iz 59,20).

W całej Księdze Izajasza prorok poświęca sporo uwagi ogłoszeniu przyjścia Mesjasza, który ostatecznie przywróci panowanie Boga na ziemi oraz zaprowadzi sprawiedliwość, miłosierdzie, uzdrowienie i odrodzenie.

`Przeczytaj Iz 9,5-6; 11,1-5; 42,1-7; 53,4-6. Jak te proroctwa odnoszą się do tego, co wiemy o życiu, działalności i śmierci Jezusa? Co sugerują jako cel Jego przyjścia na świat?`