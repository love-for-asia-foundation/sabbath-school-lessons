---
title:  Micheasz
date:  30/07/2019
---

`„Oznajmiono ci, człowiecze, co jest dobre i czego Pan żąda od ciebie: tylko, abyś wypełniał prawo, okazywał miłość bratnią i w pokorze obcował ze swoim Bogiem” (Mi 6,8). W jaki sposób możesz żyć obecnie zgodnie z tymi słowami?`

Mi 6,8 to chyba jeden z najbardziej znanych wersetów Pisma Świętego. Jednak podobnie jak wiele innych wersetów, które są często cytowane, znacznie mniej znamy kontekst owego wersetu, niż gotowi jesteśmy to przyznać.

`Przeczytaj Mi 2,8-11; 3,8-12. Co takiego w postępowaniu Izraelitów potępił Micheasz?`

Za panowania króla Achaza w Judzie lud Boży sięgnął kolejnego dna w duchowych dziejach narodu. Bałwochwalstwo i związane z nim złe praktyki szerzyły się w szybkim tempie. Jednocześnie, jak zauważyli także inni prorocy w tamtym czasie, ubodzy byli wyzyskiwani i wykorzystywani przez bogatych.

Micheasz, podobnie jak inni współcześni mu prorocy, zapowiadał nadciągającą klęskę. Większość treści pierwszych trzech rozdziałów jego księgi wyraża gniew i smutek Boga z powodu zła czynionego przez Jego lud, a także zapowiada zniszczenie, które stanie się udziałem złoczyńców.

Ale Bóg nie zrezygnował ze swojego ludu. Nawet surowe głosy i ostre przesłania proroków wskazywały, że Bóg nadal troszczył się o swój lud. Posyłał im ostrzeżenia, gdyż miłował ich i zależało Mu na nich. Pragnął im przebaczyć i odrodzić ich. Obiecywał, iż nie będzie chował na wieki gniewu (zob. Mi 7,18-20).

Taki jest kontekst słynnej biblijnej formuły: Postępować sprawiedliwie, kochać miłosierdzie i chodzić w pokorze. Może się to wydawać proste, ale życie w takiej wierze w praktyczny sposób jest znacznie większym wyzwaniem, gdy wymaga pójścia w kierunku przeciwnym, niż zmierza społeczeństwo. Gdy inni czerpią zyski z niesprawiedliwości, szydzą z miłosierdzia i zachowują się butnie, to sprawiedliwe postępowanie, podkreślanie potrzeby okazywania miłosierdzia i pokorne chodzenie przed Bogiem wymaga odwagi i wytrwałości. Ale nie jesteśmy w tym wszystkim sami, bo gdy tak postępujemy, chodzimy z naszym Bogiem.

`Jakie są powiązania między sprawiedliwym postępowaniem, okazywaniem miłosierdzia i pokornym chodzeniem z Bogiem?`