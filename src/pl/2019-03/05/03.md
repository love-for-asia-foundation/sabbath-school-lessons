---
title:  Amos
date:  29/07/2019
---

> <p></p>
> „Nie jestem ja prorokiem ani też uczniem proroka; jestem pasterzem i hodowcą sykomor, lecz Pan wziął mnie spoza trzody i rzekł do mnie: Idź, wystąp jako prorok wobec ludu mojego izraelskiego!” (Am 7,14-15).

Amos dość otwarcie przyznał się do braku kwalifikacji prorockich, ale gdy przedstawił swoje przesłanie Izraelitom, wykazał w ten sposób oczywistą umiejętność zwrócenia uwagi słuchaczy na to, co chciał im powiedzieć.

Zaczął swoje wystąpienie w sposób zrozumiały dla słuchających, wskazując okoliczne państwa — Syrię, Filisteę, Fenicję, Edom, Ammon i Moab — a następnie wymieniając ich zbrodnie, nadużycia i potworności, za które Bóg zamierzał je ukarać (zob. Am 1,3-2,3). Nietrudno sobie wyobrazić, że Izraelici skwapliwie potakiwali, słysząc o nieszczęściach mających spaść na ich wrogów, zwłaszcza że wiele z tych zbrodni popełniono właśnie na Izraelitach.

Jednak Amos poszedł dalej, oznajmiając sąd Boży nad mieszkańcami Królestwa Judy, południowego sąsiada Izraela będącego teraz osobnym królestwem. Przemawiając w imieniu Boga, Amos mówił o tym, że Judejczycy opuścili Pana, byli nieposłuszni Jego przykazaniom, a więc spadną na nich kary (zob. Am 2,4-5). I tym razem możemy sobie wyobrazić, że mieszkańcy północnego królestwa żydowskiego nie mieli nic przeciwko wytykaniu złych postępków Judejczyków, czyli ich pobratymców.

Ale w końcu Amos zwrócił się wprost do swoich słuchaczy. Reszta bowiem księgi dotyczy Izraelitów z północy — zła, bałwochwalstwa, niesprawiedliwości i kolejnych odstępstw, jakich się dopuszczali.

`Przeczytaj Am 3,9-11; 4,1-2; 5,10-15; 8,4-6. Przed jakimi grzechami ostrzegał prorok?`

Choć Amos nie posługiwał się językiem przesadnie dyplomatycznym i najwyraźniej nie znał się na poprawności politycznej, tak iż jego ostrzeżenia brzmią jak zapowiedź klęski, to jednak jego przesłanie jest przeplatane wezwaniami do nawrócenia. To wymagało między innymi przywrócenia poczucia sprawiedliwości i troski o ubogich pośród nich: „Niech raczej prawo tryska jak woda, a sprawiedliwość jak potok nie wysychający!” (Am 5,24). Kilka ostatnich wersetów proroctwa Amosa wskazuje na przyszłe odrodzenie ludu Bożego (zob. Am 9,11-15). „W godzinie największego odstępstwa i największej potrzeby było do nich kierowane pełne przebaczenia i nadziei Boże poselstwo”1.

`Czy zdarzają się takie chwile, gdy potrzebujemy surowych słów w celu zganienia czyjegoś złego postępowania? Jak możemy rozpoznać, kiedy takie ostre słowa są właściwe?`