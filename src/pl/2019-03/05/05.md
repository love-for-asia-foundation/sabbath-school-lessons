---
title:  Ezechiel
date:  31/07/2019
---

Gdybyśmy zapytali grupę chrześcijan o grzechy Sodomy, przypuszczalnie większość wymieniłaby różne grzechy o charakterze seksualnym i inne formy deprawacji. Przecież Rdz 19,1-13 przedstawia zdemoralizowane społeczeństwo bliskie zupełnego upadku.

Jednak kwestia ta jest bardziej złożona. Rozważ następujący komentarz Ezechiela: „Oto winą Sodomy, twojej siostry, było to: wzbiła się w pychę, miała dostatek chleba i beztroski spokój wraz ze swoimi córkami, lecz nie wspomagała ubogiego i biednego” (Ez 16,49). Choć Bóg nie zamierzał przymykać oczu na żadne formy niemoralności występujące w Sodomie, to jednak prorok Ezechiel zwrócił uwagę przede wszystkim na ekonomiczną niesprawiedliwość i brak troski o potrzebujących.

Czy to możliwe, że w oczach Boga grzechy chciwości i skąpstwa są tak samo odrażające jak grzechy o charakterze seksualnym?

Ezechiel, działający po Amosie, Micheaszu i Izajaszu, w swoich wczesnych proroctwach wypowiadał się podobnie jak oni, ostrzegając przed nadchodzącym zniszczeniem. Jednak po upadku Jerozolimy, który dokonał się za sprawą Babilończyków, i uprowadzeniu Judejczyków do niewoli Ezechiel zmienił swoje przesłanie na niosące Boże obietnice odrodzenia.

`Przeczytaj Ez 34,2-4.7-16. Porównaj Bożą ocenę zepsutych przywódców Izraela z postępowaniem Boga jako Pasterza Jego ludu. Jak ich podejście do najsłabszych osób kontrastowało z Jego metodami postępowania?`

Choć Izraelici upadli tak nisko, iż zostali porównani do Sodomy, Pan nadal zwracał się ku nim z nadzieją, iż odwiedzie ich od bezbożności. W nowym planie Boga dla Jego ludu Izraelici mieli wrócić do swojego kraju, Jerozolima miała zostać odbudowana, a świątynia znowu miała zacząć funkcjonować. Święta ustanowione przez Boga znowu miały być obchodzone w kraju, który znowu miał zostać podzielony równo między Izraelitów jako ich dziedzictwo (zob. Ez 47,13-48,29). Wydaje się oczywiste, że Bożą intencją było to, aby Jego plan dla Jego ludu, przekazany Mojżeszowi i Izraelitom już po wyjściu z Egiptu, został wdrożony na nowo po powrocie owego ludu z babilońskiej niewoli. Plan ten obejmował troskliwie zarówno najsłabszych członków społeczeństwa, jak i tych, którzy mogli uchodzić za obcych.

`Jak ważne jest dla ciebie to, że nasz Pan jest Bogiem oferującym drugą szansę, i to nawet swojemu ludowi, który zbłądził, choć powinien był przecież wybrać lepszą drogę?`