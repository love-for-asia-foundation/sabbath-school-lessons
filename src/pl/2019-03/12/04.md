---
title:  Szczodrość
date:  17/09/2019
---

„Ochotnego dawcę Bóg miłuje” (2 Kor 9,7), a szczodre dawanie jest ważną dziedziną chrześcijańskiego życia. Choć musimy pozwolić, by Biblia kształtowała naszą ofiarność i priorytety finansowe, to jednak szczodrość jest czymś więcej niż przekazywaniem pieniędzy na wartościowe cele, choćby najlepsze.

Szczodrość to życiowa postawa i kluczowa cecha tych, którzy się boją Pana, jak podkreśla 112. rozdział Księgi Psalmów. „Szczęśliwy mąż, który się lituje i pożycza, prowadzi swe sprawy zgodnie z prawem” (Ps 112,5).

`Czego poniższe wersety uczą o szczodrości wobec potrzebujących? Zob. Kpł 25,35-37; Ps 119,36; 2 Kor 8,12-15; 1 J 3,16-18; 1 Tm 6,17-19.`

W swoich listach apostoł Paweł regularnie nawiązywał do szczodrości Boga — wyrażonej najpełniej w oddaniu życia za nas przez Jezusa — jako źródła chrześcijańskiej nadziei. Śmierć Jezusa za nas jest także motywacją dla nas, by żyć w szczodrości wobec innych ludzi: „Aby wiara twoja, którą wyznajesz wespół z nami, pogłębiła poznanie wszelkich dobrodziejstw, jakie mamy w Chrystusie” (Flm 1,6).

Szczodrość jest postawą wobec życia nacechowaną wielkodusznością, odwagą i otwartością. W naszym osobistym życiu miejscowe społeczeństwa i kultury skłaniają nas do skupiania się na sobie i zatrzymania jak najwięcej środków dla siebie. Przyznajmy szczerze, że dla większości z nas normą jest myślenie przede wszystkim o sobie.

Jeśli nasza wiara jest prawdziwa, będzie nas skłaniać do tego, byśmy umierali dla swojego egoizmu i żyli dla bliźnich. Wiara pomaga nam wyobrazić sobie świat i ludzi tak, jak widzi ich Bóg — zarówno w ich dobroci, jak i upadku — oraz skłania nas do pomagania potrzebującym w takim stopniu, w jakim jest to możliwe.

Szczodrość jako cecha nadająca jakość życiu jest wysoce ceniona przez tych, którzy zbierają fundusze, oraz przez organizacje charytatywne. Taka szczodrość jest wymierna i praktyczna. Jednak duże sumy łożone na cele charytatywne niekoniecznie wskazują na szczodrość jako osobistą cechę (zob. Mk 12,41-44). Szczodrość to coś więcej niż materialne dary. Powinniśmy zatem rozwijać ducha szczodrości we wszystkim, co robimy. Dla większości ludzi szczodrość nie jest czymś naturalnym. Potrzebujemy bowiem łaski Bożej, by aktywnie i celowo wyrażać szczodrość bez względu na skłonności naszego grzesznego i egoistycznego człowieczeństwa.

`W jaki sposób powinniśmy okazywać ducha szczodrości poza dawaniem materialnych darów, choćby największych?`