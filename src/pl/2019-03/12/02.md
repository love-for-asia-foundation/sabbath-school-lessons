---
title:  Priorytety Królestwa Bożego
date:  15/09/2019
---

Jak jasno wynika z nauczania Jezusa i pism nowotestamentowych, ci, którzy wybierają życie w Królestwie Bożym, kierują się innym zbiorem wartości i priorytetów niż ludzie tego świata.

`Przeczytaj Mt 6,25-33. Jakie zapewnienie otrzymaliśmy w tych wersetach i jak to zapewnienie wpływa na nasze priorytety?`

Jezus uczył, że życie „jest czymś więcej niż pokarm, a ciało niż odzienie” (Mt 6,25). Te rzeczy są oczywiście ważne, ale musimy je postrzegać w świetle Królestwa Bożego, co oznacza, że musimy przyjąć właściwe priorytety w naszym życiu także w praktycznych sprawach. Gdy przyjmujemy z Biblii wezwanie do działania dla dobra bliźnich, staje się ono naszym priorytetem w podążaniu śladami Jezusa. Ideałem jest to, byśmy mniej uwagi poświęcali samym sobie, a więcej innym.

Ten inny zbiór priorytetów zmienia naszą postawę wobec tych, którzy mają władzę nad nami i nad uciskanymi ludźmi. Choć Biblia uczy chrześcijan szanować zwierzchnie władze i okazywać im posłuszeństwo, o ile to możliwe (zob. np. Rz 13,1-7), to jednak istnieje granica, której nie wolno przekraczać, gdzie możemy powtórzyć słowa apostoła Piotra:

> <p></p>
> „Trzeba bardziej słuchać Boga niż ludzi” (Dz 5,29).

Jezus zrównoważył te dwie zasady w swojej odpowiedzi udzielonej człowiekowi, który usiłował Go przyprzeć do muru pytaniem o to, czy należy płacić podatki okupantom:

> <p></p>
> „Oddawajcie więc, co jest cesarskiego, cesarzowi, a co Bożego, Bogu” (Mt 22,21).

Ci, którzy mają władzę, czy to polityczną, czy inną, często narzucają ją pod groźbą przemocy. Jak widzimy na przykładzie Jezusa, sprawiedliwe życie nie zawsze wymaga bierności wobec zła. Na przykład w kontekście sprzeciwu wobec niewolnictwa w Stanach Zjednoczonych Ellen G. White napisała: „Gdy prawa ludzkie są przeciwne Słowu i prawu Bożemu, mamy być posłuszni Bogu bez względu na konsekwencje. Prawo naszego państwa wymagające pojmania zbiegłego niewolnika i dostarczenia go do właściciela zupełnie nas nie obowiązuje, więc musimy wziąć na siebie konsekwencje nieposłuszeństwa temu przepisowi. Niewolnik nie jest własnością żadnego człowieka. To Bóg jest jego prawdziwym Panem, a człowiek nie ma żadnego prawa przywłaszczać sobie jakiejkolwiek istoty ludzkiej stworzonej przez Boga i traktować jej jak swojej własności”1.

`Gdzie przebiega granica między posłuszeństwem władzy zwierzchniej, a opowiadaniem się za ofiarami prześladowanymi przez przedstawicieli władzy państwowej?`