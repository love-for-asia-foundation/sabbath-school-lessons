---
title:  W imieniu pozbawionych prawa głosu
date:  19/09/2019
---

Salomon napisał, że jest „czas milczenia i czas mówienia” (Koh 3,7). Oczywiście miał rację, ale znalezienie równowagi między jednym a drugim nie jest łatwe dla nikogo z nas. Jednak jeśli chodzi o zabieranie głosu w sprawie uciskanych, przemawianie w imieniu tych, których pozbawiono prawa głosu, oraz pokonywanie zła dobrem, możliwe jest to, że jako Kościół popełniamy błąd, milcząc wtedy, gdy nasz głos powinien być wyraźnie usłyszany.

Chrześcijanie często mówią o byciu rękami i nogami Jezusa, mając na myśli powołanie do praktycznej służby dla bliźnich zleconej nam przez Niego. Ale w prorockiej roli podkreślonej w Biblii Bóg powołuje ludzi przede wszystkim do tego, by byli Jego głosem — przemawiali w Jego imieniu, zwłaszcza wstawiając się za tymi, których Bóg pragnie bronić (zob. Ps 146,6-10).

`Przeczytaj Iz 58,1-10. Co przesłanie to, w jego szczególnym czasie, miejscu i kontekście, powinno nam mówić dzisiaj, czyli w innym czasie, miejscu i kontekście? Jak bardzo zmieniły się zewnętrzne uwarunkowania od czasów, gdy Izajasz zapisał te słowa?`

Nawoływania proroków do sprawiedliwości nigdy nie zyskiwały wielkiej popularności. Jednak motywowani misją zleconą im przez Boga, rozumiejąc Jego pragnienie sprawiedliwości, współczując ubogim i uciskanym oraz starając się uczynić wszystko, co najlepsze dla społeczeństwa, prorocy odważnie zabierali głos w imieniu ludzi uciszanych w swoim czasie i miejscu, czyniąc to wbrew opozycji, trudnościom i niebezpieczeństwom (zob. 1 P 3,17).

Zgodnie z naszym zrozumieniem ewangelii i powołaniem do odzwierciedlania charakteru Jezusa w świecie adwentyści dnia siódmego także mają wiele dobrego do zaoferowania ludzkości w kwestii przeciwdziałania złu. Oto przykład: „Adwentyści dnia siódmego wierzą, że działania na rzecz zwalczania ubóstwa i towarzyszących mu przejawów niesprawiedliwości są ważną częścią chrześcijańskich obowiązków społecznych. Biblia wyraźnie przedstawia szczególne zainteresowanie Boga losem ubogich oraz Jego oczekiwania co do tego, jak Jego wyznawcy powinni reagować na tych, którzy nie są w stanie sami się o siebie zatroszczyć. Wszyscy ludzie noszą podobieństwo do Boga i są odbiorcami Jego błogosławieństwa (zob. Łk 6,20). Działając na rzecz ubogich, idziemy za przykładem i nauką Jezusa (zob. Mt 25,35-36). Jako duchowa społeczność adwentyści dnia siódmego opowiadają się po stronie sprawiedliwości dla ubogich, otwierają »swoje usta w obronie niemego i w sprawie wszystkich opuszczonych« (Prz 31,8) oraz przeciwko tym, którzy pozbawiają »sprawiedliwości ubogich« (Iz 10,2). Współdziałamy z Bogiem, który »ubogim wymierzy sprawiedliwość« (Ps 140,13)”1.