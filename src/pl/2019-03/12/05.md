---
title:  Czynienie pokoju
date:  18/09/2019
---

`Przeczytaj Mt 5,9. Jak możemy postępować zgodnie z tymi słowami Jezusa w świecie, w którym żyjemy? W jakim stopniu jest to możliwe? Zob. Mk 13,7.`

Gwałtowne konflikty zbrojne są istotnymi powodami cierpienia ludzi. Wojny pociągają za sobą bezpośrednie ofiary i zdruzgotane życie. Powodują, że czas, energia i zasoby są marnowane na napędzanie machiny zniszczenia, zamiast zostać poświęcone zaspokajaniu rzeczywistych ludzkich potrzeb. Wywierają zły wpływ na tych, którzy przetrwali i na weteranów, nawet po zwycięskiej stronie. Także mniejsze konflikty zbrojne ranią jednostki, rodziny i społeczności. Tak więc pragnienie sprawiedliwości musi się wiązać z poleceniem czynienia pokoju w świecie.

Istotą ewangelii Jezusa jest łaskawe i wspaniałomyślne zawarcie pokoju przez Boga — pojednanie grzesznych ludzi ze Stwórcą (zob. 2 Kor 5,18-21). Pojednanie, którego dostępujemy, staje się wzorem dla nas jako swego rodzaju ambasadorów tego pojednania wśród innych ludzi.

`Przeczytaj Iz 52,7. Jak powinniśmy żyć zgodnie z tym wersetem?`

Ewangelia pokoju staje się motywacją, wzorem i pomocą do działania w celu czynienia pokoju w świecie pełnym przemocy: „Człowiek, w którego sercu panuje zgodność z Bogiem, staje się uczestnikiem niebieskiego pokoju i promieniuje jego błogosławionym wpływem. Duch pokoju niby rosa odświeży serce znękane walkami tego świata”1.

W Kazaniu na górze Jezus powiedział:

> <p></p>
> „Błogosławieni pokój czyniący, albowiem oni synami Bożymi będą nazwani” (Mt 5,9).

Rozwijając tę myśl, Jezus nie tylko potwierdził przykazanie zakazujące mordowania, ale powiedział także, że nie powinniśmy nawet żywić gniewu czy chować urazy (zob. Mt 5,21-26) oraz że powinniśmy miłować naszych nieprzyjaciół i modlić się za tych, którzy nas prześladują (zob. Mt 5,43-48), co znaczy, że powinniśmy podejmować aktywne działania dla ich dobra. Jest wiele inspirujących historii ludzi, którzy poświęcili życie czynieniu pokoju w niespokojnych rejonach świata, rozpowszechniając ideę pojednania i uzdrowienia, a nierzadko także niosąc ulgę cierpiącym wskutek niesprawiedliwości spowodowanej przez konflikty zbrojne.

`W jaki sposób twój zbór może działać lokalnie na rzecz pokoju?`