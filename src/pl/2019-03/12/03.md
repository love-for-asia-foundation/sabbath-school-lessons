---
title:  Zmęczeni współczuciem
date:  16/09/2019
---

Oparłszy się pokusie zniweczenia naszych dobrych zamiarów przez problemy istniejące w tym świecie, wielu z nas pragnie uczynić wiele dobra dla osób cierpiących. Poniższe postawy i działania mogą pomóc nam pozytywnie reagować na ludzi znajdujących się w potrzebie.

Współczucie. Dostrzeganie cierpienia ludzi i współczucie im jest pierwszym krokiem ku pozytywnemu działaniu. Musimy się rozwijać i zachowywać wrażliwość na cierpienie. Dzisiaj ludzie mówią o zmęczeniu współczuciem, co ma oznaczać, że gdy długo stykamy się ze smutkiem i tragediami, wielu z nas męczy się i obojętnieje wskutek nadmiaru bodźców domagających się naszej emocjonalnej energii i zbyt licznych apelów o finansowe wsparcie. Jezus doskonale uświadamiał sobie zło i cierpienie istniejące wokół Niego, a jednak pozostawał współczujący, więc i my nie powinniśmy tracić wrażliwości na cierpienie.

Edukacja. Ponieważ wiele sytuacji związanych z niesprawiedliwością i biedą to przypadki bardzo złożone, więc słuchanie i uczenie się o nich jest bardzo ważne. Często zdarzało się tak, że ludzie mający dobre intencje powodowali szkody, usiłując pomagać innym. Choć nie jest to usprawiedliwieniem dla naszej bierności, powinniśmy starać się angażować w pomaganie w sposób nacechowany wiedzą i rozwagą.

Modlitwa. Gdy widzimy problem, naszą pierwszą reakcją jest podjęcie praktycznego działania. Ale Biblia przypomina nam, że modlitwa także jest praktyczna. Możemy zmienić dużo w życiu ubogich i uciśnionych, modląc się za nich i za tych, którzy mają nad nimi władzę (zob. 1 Tm 2,1-2), jak również prosząc Boga o kierownictwo, by jak najlepiej zaoferować dalszą pomoc (zob. Prz 2,7-8).

Oczekiwania. Innym ważnym elementem w działaniach niosących ulgę cierpiącym jest stawianie właściwych wymagań, zważywszy na złożone uwarunkowania społeczne, polityczne i osobiste. Naszym przywilejem powinno być dawanie ludziom wyborów i możliwości, jakich nie mieliby bez naszej pomocy. Czasami to, co ludzie robią z tymi możliwościami, rozczaruje nas, ale musimy szanować te wybory. W jakikolwiek sposób pracujemy dla cierpiących, naszą wiodącą zasadą musi być czynienie dla innych tego, czego oczekiwalibyśmy od nich (zob. Mt 7,12).

`Przeczytaj Jk 1,5-8. Jaką rolę powinna odgrywać modlitwa w chrześcijańskim działaniu? Co sugeruje Jk 2,15-16 w sprawie naszego zaangażowania w odpowiedzi na nasze modlitwy zanoszone za innych?`