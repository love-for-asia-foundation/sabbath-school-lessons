---
title:  Łaska i dobre uczynki
date:  03/09/2019
---

`Podsumuj własnymi słowami Ef 2,8-10. Co wersety te mówią nam o powiązaniu występującym między łaską i dobrymi uczynkami?`

Biblia mówi nam, że zostaliśmy stworzeni między innymi po to, by oddawać cześć Bogu i służyć innym. Jedynie w wyobraźni możemy próbować zrozumieć, jakimi bylibyśmy pod tym względem, gdyby nie doszło do upadku.

Obecnie z powodu grzechu znamy jedynie zepsuty i upadły świat. Na szczęście dla nas łaska Boża, wyrażona i ukazana w ofierze Jezusa za grzechy świata, otwiera nam drogę do przebaczenia i uzdrowienia. Tak więc nawet w naszym zepsutym świecie nasze życie staje się dziełem Boga i On posługuje się nami jako współpracownikami, by uzdrawiać i odradzać to, co zostało uszkodzone i zrujnowane w życiu innych ludzi (zob. Ef 2,10). „Ci, co otrzymują, powinni udzielać innym. Ze wszystkich stron przychodzą wołania o pomoc. Bóg wzywa wszystkich, aby pomagali bliźnim”1.

Oczywiście te dobre uczynki, takie jak troska o ubogich, pokrzepianie uciśnionych czy karmienie głodnych, mamy pełnić nie po to, by zyskać zbawienie czy wyższy status przed Bogiem. W Chrystusie, dzięki wierze, mamy bowiem najlepszy status przed Bogiem, jaki możemy zyskać. Powinniśmy zatem raczej uważać siebie za grzeszników i jednocześnie ofiary grzechu, które mimo to są umiłowane i odkupione przez Boga. Choć nadal walczymy z pokusami egocentryzmu i chciwości, to jednak ofiarność i pokorna łaska Boga dają nam nowego rodzaju życie oraz miłość, która nas zmienia.

Gdy patrzymy na krzyż Chrystusa, widzimy wielką i całkowitą ofiarę poniesioną za nas oraz uświadamiamy sobie, że nie możemy nic dodać do tego, co oferuje nam Chrystus. Ale nie znaczy to, że nie powinniśmy nic robić w odpowiedzi na to, co zostało nam dane w Chrystusie. Przeciwnie, musimy odpowiedzieć na to. A jak moglibyśmy lepiej odpowiedzieć na miłość okazaną nam niż przez okazywanie miłości innym?

`Przeczytaj 1 J 3,16-17. Jak wersety te podkreślają, jaka powinna być nasza reakcja na odkupienie przez krew Chrystusa przelaną za nas na krzyżu?`