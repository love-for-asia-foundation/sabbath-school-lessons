---
title:  Wieczna ewangelia
date:  05/09/2019
---

Przekształcające zaproszenie i wezwanie ewangelii kierowane we wszystkich językach do wszystkich narodów, plemion i ludów (zob. Ap 14,6) rozbrzmiewa przez całe dzieje chrześcijaństwa. Jednak Apokalipsa Jana opisuje odnowę głoszenia ewangelii — dobrej nowiny o Jezusie — i wszystkiego, co się z nią wiąże w czasach ostatecznych.

`Przeczytaj Ap 14,6-7. W jaki sposób powszechne rozumienie ewangelii — podsumowane w J 3,16 — zostało uwzględnione w szczególnym przesłaniu anielskim w Ap 14,7?`

Ap 14,7 łączy trzy kluczowe elementy, na które zwróciliśmy uwagę w tym studium w związku z wyrażoną w historii biblijnej Bożą troską dotyczącą zła, nędzy i ucisku.

Sąd. Wołanie o sąd — o wymierzenie sprawiedliwości — było powtarzającym się wołaniem tych, którzy doświadczali ucisku na przestrzeni dziejów. Na szczęście Biblia przedstawia Boga jako tego, który słyszy wołania ludzi znajdujących się w rozpaczliwej sytuacji. Jak to często przedstawia między innymi Księga Psalmów, ci, którzy zostali potraktowani niesprawiedliwie, postrzegają sąd jako dobrą nowinę.

Uwielbienie. Pisma starotestamentowych proroków często łączą kwestię oddawania czci Bogu z dobrymi uczynkami, zwłaszcza gdy porównują pobożność ludu Bożego ze złymi uczynkami popełnianymi uparcie przez odstępców. Na przykład w 58. rozdziale Księgi Izajasza Bóg wyraźnie stwierdza, że najbardziej pragnie, by oddawano Mu cześć przez dobroć i troskę okazywane ubogim i potrzebującym (zob. Iz 58,6-7).

Stworzenie. Jak już zauważyliśmy, jednym z podstawowych elementów Bożego wymogu sprawiedliwości jest fakt, iż cała ludzkość stanowi jedną rodzinę, gdyż wszyscy ludzie zostali stworzeni na obraz Boga i są miłowani przez Niego. Wszyscy też mamy wartość w oczach Boga, więc nikt nie powinien być wykorzystywany i gnębiony dla osiągnięcia niesprawiedliwego zysku czy zaspokojenia czyjejś chciwości. Jest rzeczą oczywistą, że to głoszenie ewangelii w czasach ostatecznych jest szerokim i dalekosiężnym wezwaniem do przyjęcia ratunku, odkupienia i odrodzenia, których Bóg pragnie dla upadłej ludzkości. Tak więc nawet pomimo problemów w związku z prawdziwym i fałszywym kultem oraz z prześladowaniami (zob. Ap 14,8-12) Bóg będzie miał lud, który opowie się po stronie tego, co jest słuszne — za przykazaniami Bożymi i wiarą Jezusa, a przeciw największemu złu.

`Jak możemy wspierać potrzebujących, a jednocześnie dzielić się z nimi zarówno nadzieją, jak i ostrzeżeniem zawartym w poselstwie trzech aniołów?`