---
title:  Do dalszego studium
date:  06/09/2019
---

„Bóg traktuje świat jako swoją winnicę. Choć świat ten znajduje się w rękach zaciętego wroga, należy jednak do Boga, gdyż On go stworzył i odkupił. Chrystus złożył okup za cały świat. »Albowiem tak Bóg umiłował świat, że Syna swego jednorodzonego dał, aby każdy, kto weń wierzy, nie zginął, ale miał żywot wieczny« (J 3,16). W darze tym udzielono ludziom wszystkich innych darów. Codziennie cały świat otrzymuje błogosławieństwa nieba. Każda kropla deszczu, każdy promień słońca spływający na niewdzięczny rodzaj ludzki, każdy liść, każdy kwiat i każdy owoc świadczą o Bożej miłości i cierpliwości”1.

„W Chrystusie nie ma Żyda ani Greka, ani sługi, ani pana. Wszyscy są dzięki krwi Jezusa sobie równi (zob. Ga 3,28; Ef 2,13).

Bez względu na istniejące różnice w wierzeniach krzyk cierpiącej ludzkości musi być słyszany i trzeba dać mu posłuch. (...).

Wszędzie wokół nas są biedne kuszone dusze potrzebujące współczujących słów i pomocnej ręki. Są wdowy, którym należy pomóc. Są sieroty, które naśladowcy Chrystusa powinni według przykazania Mistrza wziąć w opiekę jako powierzony przez Boga depozyt. Bardzo często nie zwraca się na nie uwagi. Choćby to były dzieci zaniedbane, źle wychowane i pozornie mało obiecujące, są jednak własnością Boga nabytą za wielką cenę”2.

**Pytania do dyskusji**

`1. Starając się pełnić dobre uczynki i pomagać innym, jak możemy odpierać pokusę myślenia, że takie postępowanie czyni nas lepszymi albo zyskuje nam zasługi, które Bóg powinien uznać?`

`2. Czy twój zbór jest społecznością, w której nie ma nieporozumień i różnic między osobami, ale wszyscy są jedno w Chrystusie? Jak może się stać w większym stopniu taką społecznością? Jak otwarty na ludzi jest twój zbór?`

`3. Jak możemy znaleźć równowagę między czynieniem dobra dla potrzebujących, choćby tylko dlatego że potrzebują pomocy, a my możemy im pomóc, a jednocześnie głosić im prawdę ewangelii? Jak możemy się nauczyć czynić jedno i drugie? Dlaczego zawsze najlepiej czynić te dwie rzeczy jednocześnie?`

`Miłość Boża objawiona w planie zbawienia oraz przedstawiona w życiu i ofierze Jezusa oferuje nam przebaczenie, życie i nadzieję. Jako odbiorcy tej łaski staramy się nią dzielić z innymi nie po to, by zasłużyć na zbawienie, ale dlatego że zostaliśmy stworzeni i odrodzeni, by to czynić. Ewangelia polepsza więzi międzyludzkie i pobudza nas do służby, zwłaszcza na rzecz potrzebujących.`