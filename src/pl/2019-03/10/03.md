---
title:  Współczucie i skrucha
date:  02/09/2019
---

Przemieszana ze sobą historia zbawienia i wielkiego boju zmusza nas do uznania życiowej prawdy, która ma podstawowe znaczenie dla naszego zrozumienia świata i samych siebie, iż nasz świat jest upadły, zepsuty i grzeszny. Nasz świat nie jest taki, jaki miał być, a choć nadal nosimy podobieństwo do Boga, który nas stworzył, to jednak jesteśmy także częścią zepsutego świata. Grzech w naszym życiu ma tę samą naturę, co zło powodujące tyle bólu, ucisku i wyzysku na całym świecie.

Tak więc nie ma nic dziwnego w tym, że odczuwamy krzywdy, dolegliwości, smutki oraz tragedie świata i poszczególnych ludzi wokół nas. Musielibyśmy być robotami, by nie cierpieć w takim świecie. Lamenty w Księdze Psalmów, smutek Jeremiasza i innych proroków oraz łzy współczucia ronione przez Jezusa świadczą, że taka reakcja na świat i zło jest zupełnie naturalna, zwłaszcza u tych, którzy często bywają zranieni przez zło.

`Przeczytaj Mt 9,36; 14,14; Łk 19,41-42; J 11,35. Co w tych wersetach wywołało współczucie Jezusa? Jak możemy zachować wrażliwość na cierpienie innych?`

Musimy także pamiętać, że grzech i zło są nie tylko gdzieś tam i wynikają nie tylko z cudzego upadku. „Jeśli mówimy, że grzechu nie mamy, sami siebie zwodzimy, i prawdy w nas nie ma” (1 J 1,8). W rozumieniu starotestamentowych proroków grzech jest tragedią przede wszystkim nie dlatego, że ktoś inny złamał zasady, ale dlatego że grzech doprowadził do zerwania więzi między Bogiem i Jego ludem, a także dlatego że grzech rani innych ludzi. Może się to dziać na małą albo wielką skalę, ale zło jest to samo.

Egoizm, chciwość, podłość, uprzedzenie, ignorancja i obojętność to korzenie wszelkiego zła, niesprawiedliwości, biedy i ucisku w świecie. Wyznanie naszej grzeszności jest pierwszym krokiem ku stawieniu czoła złu, jak również pierwszym krokiem w pozwoleniu, by miłość Boża zajęła właściwe miejsce w naszych sercach: „Jeśli wyznajemy grzechy swoje, wierny jest Bóg i sprawiedliwy i odpuści nam grzechy, i oczyści nas od wszelkiej nieprawości” (1 J 1,9).

`Przyjrzyj się sobie (ale niezbyt szczegółowo i niezbyt długo). W jakim sensie jesteś zepsuty i stanowisz część większego problemu? Co jest jedynym rozwiązaniem dla ciebie i skąd możesz oczekiwać ratunku?`