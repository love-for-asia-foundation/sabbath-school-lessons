---
title:  Nasza ludzka wspólnota
date:  04/09/2019
---

Przez swoją służbę i swoje nauczanie Jezus głosił radykalną otwartość. Wszyscy, którzy szczerze przychodzili do Niego — kobiety o złej reputacji, nieuczciwi celnicy, trędowaci, Samarytanie, rzymscy setnicy, przywódcy religijni czy dzieci — byli przez Niego przyjmowani ciepło i troskliwie. Kościół wczesnochrześcijański odkrył w niezwykle przekształcający sposób, że ta otwartość obejmuje także ofertę daru zbawienia.

Gdy pierwsi chrześcijanie stopniowo zaczynali rozumieć otwartość przesłania ewangelii, pełnili dobre uczynki dla bliźnich nie jako dodatek do swojej wiary i jako coś miłego do zrobienia. Praca dla bliźnich była istotą ich zrozumienia ewangelii, której doświadczyli w życiu, służbie i śmierci Jezusa. Gdy zmagali się z problemami i pytaniami, jakie pojawiały się na ich chrześcijańskiej drodze, początkowo poszczególni przywódcy, tacy jak Paweł czy Piotr (zob. np. Dz 10,9-20), a następnie cały Kościół reprezentowany podczas zjazdu w Jerozolimie (zob. 15. rozdział Dziejów Apostolskich), uświadamiali sobie dramatyczną zmianę, jaką spowodowała dobra nowina w ich zrozumieniu miłości i otwartości Boga oraz tego, jak powinny się one przejawiać w życiu Jego wyznawców.

`Czego poniższe wersety uczą nas o naszej powszechnej przynależności do wspólnoty ludzkiej? Jak powinno to wpływać na naszą postawę wobec bliźnich?`

Ga 3,28 można potraktować jako teologiczne podsumowanie opowiedzianej przez Jezusa praktycznej historii o dobrym Samarytaninie. Zamiast dyskutować o tym, komu powinniśmy pomagać, po prostu pomagajmy i bądźmy też gotowi przyjąć pomoc od tych, od których się jej nie spodziewamy. Ten wspólny element globalnej ludzkiej rodziny jest rozumiany i urzeczywistnia się na wyższym poziomie w wielkiej rodzinie tych, którzy są związani ewangelią i zbawczą miłością Boga, który wzywa nas do jedności w Nim: „Bo też w jednym Duchu wszyscy zostaliśmy ochrzczeni w jedno ciało — czy to Żydzi, czy Grecy, czy to niewolnicy, czy wolni” (1 Kor 12,13).