---
title:  Ընդհարում, դաժան վերաբերմունք, իշխանություն և վերահսկողություն
date:  04/09/2019
---

Երբեմն չլուծված ընդհարումն ու բարկությունը զարգանալով կարող են վերածվել շատ բացասական, քայքայիչ գործընթացի, նույնիսկ բռնություն պարունակող հարաբերության։ Բռնությունը կարող է ունենալ բազմաթիվ ձևեր՝ ֆիզիկական, բանավոր, հուզական, հոգեբանական, սեռական և այլն։ Սակայն բռնության ցանկացած դրսևորում դեմ է Աստծո թագավորության գլխավոր սկզբունքին՝ անձնազոհ սիրուն։

`Հարաբերությունների մասին ի՞նչ կարևոր ճշմարտություններ են շարադրված Ա Հովհաննես 4.7, 8 և Կողոսացիս 3.19 համարներում։`

«Մարդիկ, սիրեցեք ձեր կանանց, և դառը մի լինեք նրանց դեմ» (Կողոսացիս 3.19)։ Դառը բառը հունարեն բնօրինակում վերաբերում է այն մարդուն, ով բարկացած և դառնացած է իր զուգընկերոջ հանդեպ, և նրան պատճառում է շարունակական ցավ, նրա նկատմամբ արտահայտում է ուժգին թշնամանք և ատելություն։ Պողոսը հստակորեն ասում է, որ կողակիցը չպետք է թշնամաբար վարվի կամ բռնանա։ Հուզական, սեռական և ֆիզիկական բռնությունն ընդունելի վարքագիծ չէ քրիստոնյա ամուսնու կամ զուգընկերջ համար։ Փոխարենը, այն, ինչն ընդունելի է, ձեր կողակցին սիրելն է։ Պողոսը նաև պարզորոշ ասում է, որ սերը համբերատար և բարի է, որ սերը չի նախանձում, չի պարծենում, չի հպարտանում, կոպիտ չի գտնվում, իրենը չի որոնում, հեշտությամբ չի բարկանում, չարը չի հիշում, չարի վրա չի ուրախանում, այլ ցնծում է ճշմարտության վրա։ Սերը միշտ պաշտպանում է, միշտ վստահում է, միշտ հույս ունի և միշտ պահպանում է։ Սիրո հատկանիշներից և ոչ մեկը նույնիսկ հեռավոր կերպով չի ենթադրում կամ ընդունում բռնություն՝ դրա դրսևորման որևէ ճանապարհով, կաղապարով կամ ձևով։

Առողջ հարաբերությունների պայմաններում երկու կողմերն էլ իրենց պաշտպանված և ապահով են զգում, բարկությունը հարթվում է առողջ կերպով, և միմյանց ծառայելը դառնում է նորմ։ Հաճախ բռնության զոհերը մեղքի զգացում են ունենում, ասես պատասխանատվություն են կրում բռնացողին հրահրելու համար կամ միգուցե ինչ-որ կերպ արժանի էին իրենց ստացած բռնությանը։ Բռնացողները կարող են լինել բավականին վերահսկող, հաճախ՝ շատ հմուտ, և կարող են ստիպել իրենց զոհերին պատասխանատու զգալ կատարվածի համար։ Ճշմարտությունն այն է, որ ոչ ոք արժանի չէ բռնության ենթարկվել մեկ ուրիշի կողմից, և բռնացողներն են պատասխանատու իրենց սեփական ընտրության և գործողությունների համար։

Բարի լուրն այն է, որ բռնության զոհերին Աստվածաշունչն առաջարկում է մխիթարություն, այլ ոչ թե մեղքի զգացում։ Անվերահսկելի իրավիճակներում, մարդիկ չպետք է վախենան օգնություն փնտրել դրսում։

`Որքան ցավալի է, որ որոշ մշակույթներում քաջալերվում է կանանց նկատմամբ բռնությունը։ Ինչո՞ւ ոչ մի քրիստոնյա չպետք է երբեք դրսևորի նման վարքագիծ, անկախ նրանից, թե ինչ է թույլ տալիս իր մշակույթը։`