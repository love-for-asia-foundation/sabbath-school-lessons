---
title:  Բարկության դերն ընդհարման մեջ
date:  03/09/2019
---

Ո՞վ չի բարկացել այս կամ այն բանի համար։ Իրավիճակն ավելի ցավալի է, երբ այդ բարկությունն ուղղված է ընտանիքի անդամի դեմ։ Բացի այն, որ բարկությունը խանգարում է ներել, այն կարող է վերածվել թույնի, որը մեծ ցավ և տառապանք կբերի տան, ընտանիքի և, առհասարակ, հարաբերությունների վրա։

`Կարդացե՛ք Եփեսացիս 4.26, 27 և Ժողովող 7.9 համարները: Ինչպե՞ս կարող ենք մշակել բարկության ընկալումը որպես զգացմունք և որպես մեղք: Ինչո՞ւմն է տարբերությունը:`

`Ի՞նչ է ասվում Հակոբոս 1.19, 20 համարներում: Ի՞նչ իմաստ կա հետևել այս խոսքերին, հատկապես, ընտանիքի անդամների հետ հարաբերություններում, որոնց արարքները, հայացքները և խոսքերն ստիպում են մեզ բարկանալ:`

Եթե բարկացած եք ինչ-որ պատճառով, վերածե՛ք այն ինչ-որ դրական բանի՝ ձեր գլխավերևում մի սև ու խոժոռ ամպ սավառնել թույլ տալու փոխարեն։ Աղոթե՛ք նրանց համար, ովքեր վիրավորել են ձեզ, ներե՛ք նրանց և դարձե՛ք օրհնություն նրանց համար։ Գուցեև հենց սկզբից դա անելը հեշտ չի լինի, սակայն երբ դուք կայացնեք որոշումն ու հետևեք դրան, Աստված հոգ կտանի մնացածի մասին։

Երբեմն բարկության արմատները սկիզբ են առնում այն տնից, որտեղ մենք մեծացել ենք։ Բարկացկոտ մարդիկ հաճախ սերում են բարկացկոտ ընտանիքներից: Նրանք ընդօրինակման օրինակներ են ունեցել և միևնույն վարքագիծը դրսևորում են նաև իրենց սեփական կյանքում՝ ի վերջո փոխանցելով այն իրենց երեխաներին։ Երբեմն բարկությունը կարող է լինել չբավարարված կարիքների արդյունք կամ նախանձ, ինչպես Կայենի դեպքում, ինչը հանգեցրեց եղբոր սպանությանը։

Դուք կարող եք բարկանալու համար ծանրակշիռ պատճառ ունենալ, սակայն մի՛ օգտագործեք այդ պատճառը բարկացկոտ մնալու համար։ Մի՛ ժխտեք և մի՛ փորձեք արդարացնել այն։ Փոխարենը խնդրե՛ք, որպեսզի Աստված օգնի ձեզ դրա հետ վարվել դրական կերպով։ Պողոս առաքյալը մեզ բարի խորհուրդ է տալիս. «Մի՛ հաղթվիր չարից, այլ բարիով հաղթիր չարին» (Հռոմեացիս 12.21)։

`Մենք բոլորս էլ ունենք բաներ, որոնցից բարկանում ենք, ընդհուպ մինչև ցավի աստիճանի։ Եվ որոշ դեպքերում, գուցեև արդարացված ենք այդ բարկության մեջ։ Հարցն այն է, թե ինչպե՞ս կարող ենք Աստծո զորության միջոցով թույլ չտալ, որ այդ բարկությունը մեզ և մեր մոտիկներին դժբախտ դարձնի։`