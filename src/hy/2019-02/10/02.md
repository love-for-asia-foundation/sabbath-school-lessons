---
title:  Ընդհարում
date:  01/09/2019
---

`Կարդացե՛ք Մատթեոս 7.5 և Առակաց 19.11 համարները: Ի՞նչ երկու կարևոր սկզբունքներ կարող են օգնել մեզ խուսափել ուրիշների հետ ընդհարումներից:`

Առակաց գրքի հեղինակն անում է շատ խորաթափանց դիտարկում. «Ջրի արձակման նման է կռվի սկիզբը, բայց վեճը չբորբոքված՝ դու հետ քաշվիր» (Առակաց 17.14)։ Եթե ընդհարումն արդեն սկսվել է, այն հանգցնելը անհավանականորեն բարդ է: Համաձայն Հռոմեացիս 14.19 համարի, մենք կարող ենք կասեցնել ընդհարումը, ձգտելով անել այն, ինչը կծառայի խաղաղությանը և փոխադարձ հարգանքին: Ապա որքա՜ն ավելի կարևոր են այս սկզբունքներն ընտանիքում ներդաշնակությունը պահպանելու համար։

Երբեմն, երբ դուք ընդունում եք ձեր պատասխանատվության մասը ընդհարման մեջ, դա կարող է ստիպել մյուս կողմին փափկել։ Մի քայլ ետ գնացեք և մտածե՛ք, թե ընդհանրապես կա՞ իմաստ այդ վեճի մեջ։ Առակաց գիրքն ասում է. «Մարդիս իմաստությունը նրան երկայնամիտ կանի, և նրա փառքը հանցանք ներելն է» (Առակաց 19.11)։ Մտածեք, արդյո՞ք տարաձայնության առարկան ձեզ համար նշանակություն կունենա երեք օր: Կամ առավել ևս, ի՞նչ ազդեցություն կունենա այն հինգ կամ տասը տարի անց: Որքան ամուսնական զույգեր են վիճել մի պատճառով, որն այսօր նրանց աննշան է թվում:

Փոխանակ թույլ տաք, որ ընդհարումը ձգձգվի, խոսելով մյուս կողմի՝ ամուսնու, երեխայի, ընկերոջ, աշխատակցի հետ, փորձեք հստակ լուծել խնդիրը կամ քննարկման առարկան և դուրս չգալ դրա սահաններից: Ընդհարումը հաճախ վատթարանում է, երբ դրա բուն պատճառը կորչում է բարկացկոտ բառերի տարափի տակ, և ջրի մակերես են բարձրանում հին խնդիրները կամ վերքերը: Ավելի լավ և մեղմ քննարկման սկիզբ ունենալու միակ միջոցը ձեր հարաբերությունները պահպանելն է։ Թո՛ւյլ տվեք, որ դիմացինը հասկանա, որ մտածում եք ձեր հարաբերությունների պահպանման մասին։ Խոսելով ձեր դրական զգացմունքների մասին, կարող եք անցնել բուն խնդրին՝ ձգտելով չօգտագործել բայց բառը։ Ասելով «բայց», դրական ապացույցներից հետո, դուք հերքում եք այն, ինչ հենց նոր ասել էիք: Խոսելով ձեր զգացմունքների մասին, լսեք դիմացինին, խորհե՛ք նրա ասածի շուրջ և միայն դրանից հետո առաջարկե՛ք լուծում, որը հաշվի է առնում յուրաքանչյուր մարդու շահերը (Փիլիպպեցիս 2.4, 5)։

`Հիշե՛ք այն ընդհարումների մասին, որոնք այսօր թվում են ձեզ այնքան հիմար և անիմաստ։ Ունեցած փորձառությունն ինչպե՞ս կարող է օգնել ձեզ կանխել նման իրավիճակներն ապագայում:`