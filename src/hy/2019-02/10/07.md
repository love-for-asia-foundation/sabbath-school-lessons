---
title:  Հետագա ուսումնասիրության համար
date:  06/09/2019
---

«Շատ հաճախ ծնողները միաբան չեն ընտանիքը ղեկավարելու հարցում։ Հայրը, ով քիչ ժամանակ է անցկացնում իր երեխաների հետ և ծանոթ չէ նրանց սովորությունների և խառնվածքի յուրահատկություններին, կոպիտ է և խիստ։ Նա չի վերահսկում իր բարկությունը և նախատում է երեխային։ Երեխան գիտի այդ, և ենթարկվելու փոխարեն, պատիժը նրան համակում է զայրույթով։ Մայրը միևնույն զանցանքները մեկ թողնում է առանց ուշադրության, մեկ խիստ պատժում է դրանց համար։ Երեխաները երբեք չգիտեն, թե ծնողներն ինչ կձեռնարկեն, և գայթակղվում է այն մտքից, թե որքան հեռուն կարող են գնալ իրենց զանցանքներում անպատիժ մնալով։ Այսպես ցանվում են չարի սերմերը, որոնք ծլարձակում և պտուղներ են տալիս» (Էլեն Ուայթ, Քրիստոնեական տուն, էջ 314, 315)։

«Տունը պետք է լինի ամենամաքուր և ամենավսեմ կապվածության կենտրոնը։ Խաղաղությունը, ներդաշնակությունը, սերն ու երջանկությունը պետք է ամեն օր համառորեն արմատավորվեն, մինչև որ այս թանկագին արժեքներն ապրեն նրանց սրտերում, ովքեր ընտանիք են կազմում։ Սիրո բույսը պետք է խնամքով մշակվի, հակառակ դեպքում այն կմահանա։ Ամեն մի բարի սկզբունք պետք է փայփայվի, եթե ցանկանում ենք, որ այն ծաղկի հոգու մեջ։ Այն, ինչը սատանան ցանում է սրտերում՝ նախանձը, խանդը, չար կասկածները, չարախոսությունը, անհամբերությունը, նախապաշարմունքները, եսասիրությունը, արծաթասիրությունը և սնափառությունը, պետք է արմատախիլ արվի։ Եթե թույլ տրվի, որ այս չար բաները մնան հոգում, դրանք պտուղներ կտան, որոնցով շատերը կպղծվեն։ Օ՜, որքան մարդիկ են մշակում թունավոր բույսեր, որոնք սպանում են սիրո թանկարժեք պտուղներն ու պղծում հոգին» (նույն տեղում, Էջ 195, 196)։

**Հարցեր քննարկման համար**

`Կարդացե՛ք հետևյալ մեջբերումն ամուսնության մասին մի հոդվածից։ «Որովհետև ոչ թե այնպիսի քահանայապետ ունենք, որ չկարողանա մեր տկարությունների հետ կարեկից լինել, այլ մի այնպիսին, որ ամեն բանով փորձված մեր նմանությամբ, բայց առանց մեղքի» (Եբրայեցիս 4.15)։ Ճիշտ այնպես, ինչպես Քրիստոսն Իրեն դրեց մեր իրավիճակում, որպեսզի մեզ վերաբերվի լավագույնս, մենք պետք է անենք նույնը մեր զուգընկերոջ նկատմամբ։ Փորձե՛ք դիտարկել ցանկացած իրավիճակ կամ ճգնաժամ ոչ միայն ձեր սեփական տեսանկյունից, այլ նաև ձեր կողակցի տեսանկյունից։ Տեսե՛ք, թե ինչպես է նա մեկնաբանում իրավիճակը, ինչպես է այն ազդում նրա վրա, և թե ինչու է նա այդ կապակցությամբ իրեն զգում այնպես, ինչպես զգում է։ Այս սկզբունքը կարող է մեծ նշանակություն ունենալ բարդ իրավիճակների հարթման հարցում։ Ի՞նչ կերպ կարող ենք կիրառել այս սկզբունքը բախումնային իրավիճակներում:`

`Դասարանում պատասխանե՛ք «Բարկությունը մի՞շտ է մեղք» հարցին։ Հիմնավորեք ձեր դիրքորոշումը։`