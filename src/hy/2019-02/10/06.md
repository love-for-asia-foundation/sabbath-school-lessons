---
title:  Ներում և հանգիստ
date:  05/09/2019
---

`«Ամեն ինչ որ կամենում էք՝ թե ձեզ անեն մարդիկ, այնպես էլ դուք արեք նրանց։ Որովհետև այս է օրենքը և մարգարեները» (Մատթեոս 7.12)։ Ինչպե՞ս կարող եք կիրառել այս սկզբունքը ձեր ընտանիքում և դրանից դուրս: Ստորև տրված տողերում գրե՛ք, թե գործնական ի՞նչ միջոցներով կարող եք դա անել։`

Եբրայեցիս գրքի հեղինակը խորհուրդ է տալիս. «Հետևեք խաղաղության ամենի հետ և սրբության, որ առանց նրան ոչ ով Տիրոջը չի տեսնի» (Եբրայեցիս 12.14)։ Նույնիսկ, երբ մենք կատարում ենք բոլոր անհրաժեշտ քայլերը, մեզ վիրավորողներից ոմանք, միևնույնն է, չեն լսի և չեն փոխվի։ Միգուցե ոմանք ներողություն կխնդրեն, սակայն մյուսները չեն անի դա։ Ամեն դեպքում, մեր իսկ բարօրության համար, լավ կլինի ընտրել ներման ճանապարհը, հատկապես, եթե խոսքը գնում է մեր ընտանիքի անդամների մասին:

Իրականում, ներումը հանդիսանում է ընդհարման լուծման անքակտելի էական մասը, հատկապես ընտանիքում։ Երբ մարդը մեղք է գործում մեր նկատմամբ, Աստծո թշնամին պատ է դնում մեր և այդ մարդու միջև, որը թույլ չի տալիս մեզ սիրել այդ մարդուն այնպես, ինչպես Քրիստոսը սիրեց մեզ։ Ներումը գիտակցական որոշում է, հեռացնելու այդ արգելքները:

«Մենք չենք ստանում ներումը, որովհետև ներում ենք, այլ երբ ներում ենք։ Ողջ ներման հիմքում ընկած է Քրիստոսի սերը, որին արժանի չենք, սակայն ուրիշների նկատմամբ ցուցաբերած մեր դիրքորոշմամբ մենք ցույց ենք տալիս, թե արդյո՞ք այդ սերը դարձրել ենք մեր սեփականը։ Այդ իսկ պատճառով, Քրիստոսն ասում է. «Որովհետև ինչ դատաստանով որ դատում էք, նրանով պիտի դատվեք, և ինչ չափով որ չափում էք, նրանով կչափվի ձեզ» (Մատթեոս 7.2։ Էլեն Ուայթ, Քրիստոսի առակները, էջ 251)։

Միևնույն ժամանակ, երբ մենք ենք մեղավոր ընդհարման համար, պետք է փորձենք վերականգնել խզված հարաբերությունները տվյալ մարդու հետ, ինչը կարող է ներառել այդ մարդու մոտ գնալն ու նրան ասելը, որ դուք զղջում եք կատարվածի համար և խնդրում եք նրա ներումը։ Դա այն է, ինչ ասաց Հիսուսը. «Արդ՝ եթե սեղանի վրա մատուցես քո ընծան, և այնտեղ հիշես, թե քո եղբայրը քեզ դեմ մեկ բան ունի, թո՛ղ այնտեղ քո ընծան սեղանի առաջ, և գնա առաջ հաշտվիր քո եղբոր հետ, և հետո եկ ընծադ մատուցիր» (Մատթեոս 5.23, 24)։ Լավ է, երբ մեզ ցավեցրած մարդը ներողություն և ներում է խնդրում: Նմանապես լավ է, երբ մենք ենք ներողություն խնդրում մեր արարքների համար:

`Այն միտքը, որ ձեզ անհրաժեշտ է ներում, ինչպե՞ս է օգնում սովորել ներել ուրիշներին։`