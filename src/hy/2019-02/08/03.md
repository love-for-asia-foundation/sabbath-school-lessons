---
title:  Մեկ ծնողի դաստիարակությամբ
date:  19/08/2019
---

Տարածված երևույթներից մեկն այն է, որ երեխաները դաստիարակվում են մեկ ծնողի՝ հաճախ մոր միջոցով:

Երբեմն մեզ թվում է, թե միայնակ մայրերը դրանք այն կանայք են, ովքեր երեխա են ունեցել արտամուսնական կապից։ Սակայն, դա միշտ չէ, որ ճիշտ է։ Հագարին ստիպեցին երեխա ունենալ Աբրահամից, հետո ստիպեցին հեռանալ իր երեխայի հետ (Ծննդոց 16.3, 4, 21.17)։ Բերսաբեն հղիացավ ազդեցիկ մարդու սեռական ոտնձգության հետևանքով (Բ Թագավորաց 11.4, 5)։ Եղիան ուղարկվեց Սարեփթա, որպեսզի օգնի որբևայրի մորը (Գ Թագավորաց 17.9)։ Երբ Հիսուսն սկսեց Իր ծառայությունը, Հովսեփը՝ Նրա հոգեհայրը, մահացել էր: «Մահը Մարիամին բաժանել էր Հովսեփից, ով նրա հետ կիսում էր Հիսուսի ծննդյան գաղտնիքը։ Հիմա այլևս չկար որևէ մեկը, ում նա կարող էր կիսել իր սպասումներն ու մտավախությունները։ Վերջին երկու ամիսները շատ տխուր էին անցել» (Էլեն Ուայթ, Դարերի Փափագը, էջ 96)։

Միայնակ ծնող լինելը, հավանաբար, ամենաբարդ խնդիրներից է մարդու համար: Շատերը բախվում են նյութական դժվարությունների հետ, հանդիպում են խնդիրների ուրիշ ծնողների հետ փոխգործունեությունների մեջ: Նրանք ժամանակ չեն ունենում իրենց և Աստծո հետ հաղորդակցության համար: Նրանց հուզում է այն հարցը, թե արդյո՞ք նորից սիրված կլինեն:

`Հետևյալ համարներում ի՞նչ խոստումներ են տրված բոլոր մարդկանց, ներառյալ միայնակ ծնողներին: Երեմիա 31.25, Մատթեոս 11.28, Երեմիա 29.11, Երեմիա 32.27, Առակաց 3.5,6, Եսայիա 43.1,2:`

Մենք որպես եկեղեցի, պետք է օգնենք միայնակ ծնողներին: Հակոբոսը գրում է. «Սուրբ և անարատ կրոնասիրությունն Աստծո և Հոր առաջ սա է, որբերին և այրիներին այցելել նրանց նեղության մեջ» (Հակոբոս 1.27)։ Այստեղ կարելի է ավելացնել նաև «միայնակ ծնողներին իրենց նեղության մեջ»։ Այն օգնությունը, որը մենք կարող ենք առաջարկել, չպետք է լինի միայն ֆինանսական։ Մենք կարող ենք նրանց տալ հնարավորություն՝ մի քիչ հանգստանալու, աղոթելու, կամ կարդալու Աստծո Խոսքը, մի որոշ ժամանակ նրանց երեխաներին վերցնելով մեզ մոտ: Մենք կարող ենք ինչ-որ բան սովորեցնել նրանց երեխաներին, կամ ինչ-որ բան վերանորոգել տանը: Կան բազմաթիվ միջոցներ օգնելու միայնակ ծնողներին։

`Մի կողմ թողնելով եզրակացությունները, թե ինչպես են նրանք հայտնվել այդպիսի վիճակում, ստույգ ի՞նչ կարող եք անել միայնակ ծնողներին օգնելու համար։`