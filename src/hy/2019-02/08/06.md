---
title:  Պայքար անառակ որդու համար
date:  22/08/2019
---

`Կարդացե՛ք Առակաց 22.6 համարը: Ինչպե՞ս եք հասկանում այս համարը։ Սա երաշխի՞ք է, խոստո՞ւմ, թե՞ հավանականություն։`

Երբեմն որպես ծնող դուք անում եք ամեն անհրաժեշտը. ձեր երեխաներին սովորեցնում եք ճիշտ բաներ, ապրում եք համաձայն ձեր աստվածաճանաչողության, ուղարկում եք նրանց լավ դպրոցներ, կանոնավոր կերպով այցելում եք եկեղեցի, նրանց հետ ներգրավվում եք ավետարանչական աշխատանքում, իսկ նրանք վերջում թողնում են այն հավատը, որում մեծացրել եք նրանց։ Ցավի չափն անտանելի է, և նրանց փրկության մասին անհանգստությունը ոչ մի վայրկյան հանգիստ չի տալիս ձեզ։ Այս իրավիճակը միշտ չէ, որ ծնողի սխալի արդյունք է։ Երեխաներն ունեն իրենց սեփական ուղեղը և վերջնարդյունքում, իրենց արարքների համար իրենք են կրում անձնական պատասխանատվություն Աստծո առաջ։

Ոմանք, «որ ծերացած էլ՝ չի հեռանա նրանից» խոսքերն ընկալում են որպես խոստում, երաշխիք, որ պատշաճ դաստիարակությունը երեխային միշտ կտանի փրկության: Սակայն Առակաց գիրքը շարադրում է ընդհանուր սկզբունքներ, այլ ոչ թե տալիս է անվերապահ խոստումներ։ Այս համարը մեզ հավաստիացնում է, որ մանկության տարիներին սովորած դասերը հիշվում են ամբողջ կյանքում։ Յուրաքանչյուր երեխա հասնում է այն տարիքի, երբ նա կա՛մ ընդունում է իր ծնողների ժառանգությունը, կա՛մ մերժում է այն։ Այն ծնողները, ովքեր ջանասիրությամբ խրատել են իրենց երեխաներին, կարող են վստահ լինել, որ հայրական տանը տրված ճշմարտությունները ընդմիշտ կմնան իրենց երեխաների մեջ, և, եթե երբևէ երեխաները մոլորվեն, նրանց սրտերում ցանված սերմերը անդադար նրանց կկանչեն վերադառնալ տուն: Լավ ծնողներ լինելը մեր ընտրությունն է, իսկ թե ինչպիսին կլինեն մեր երեխաները՝ դա իրենց ընտրությունն է։

Ի՞նչ պետք է անի ծնողը, երբ երեխան շեղվում է ճանապարհից։ Անկեղծ աղոթքով ձեր երեխաներին հանձնեք Աստծուն։ Եթե կա մեկը, ով հասկանում է ձեր ցավը, դա Աստված է, Ում միլիարդավոր զավակները մեջքով են շրջվել Իրեն՝ կատարյալ Ծնողին։ Դուք կարող եք սիրով և աղոթքով օգնել ձեր անառակ զավակներին, և կանգնել նրանց կողքին, երբ նրանք պայքարում են Աստծո հետ։

Մի՛ ամաչեք աջակցություն և աղոթք խնդրել, մի՛ մեղադրեք ինքներդ ձեզ, և հոգ մի տարեք անառակ որդու մասին՝ ի վնաս ընտանիքի մյուս անդամների։ Անառակ որդու դաստիարակությունը կարող է քայքայել ձեր ընտանիքը, դրա համար, միևնույն դիրքը զբաղեցրեք ձեր ամուսնու հետ և սահմանեք հստակ սահմաններ ձեր երեխայի համար: Հիշե՛ք, որ Աստված ձեր երեխային ձեզանից շատ է սիրում, հուսացեք լավին և հավատացեք, որ Աստված աշխատում է ձեր երեխայի հետ:

`Նման իրավիճակներում բնական է ինքներս մեզ մեղադրելը։ Եվ եթե նույնիսկ դուք անցյալում սխալներ եք գործել, ինչո՞ւ է ավելի լավ կենտրոնանալ ապագայի և Աստծո խոստումների վրա։ Տե՛ս Փիլիպպեցիս 3.13։`