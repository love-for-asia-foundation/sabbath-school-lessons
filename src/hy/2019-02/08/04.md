---
title:  Ծնող լինելու բերկրանքն ու պատասխանատվությունը
date:  20/08/2019
---

`Կարդացե՛ք Սաղմոս 127-ը: Ո՞րն է այս կարճ սաղմոսի հիմնական լուրը։ Ի՞նչ կարևոր սկզբունքներ պետք է յուրացնենք մեր և մեր կյանքի համար։`

Երբ ցանկանում եք պատրաստել ձեր սիրած ճաշատեսակը, հետևում եք դրա բաղադրատոմսին։ Եթե ավելացնում եք բոլոր անհրաժեշտ բաղադրիչները և հետևում քայլերին, հիմնականում ստանում եք ցանկալի արդյունք։ Սակայն դաստիարակությունը սնունդ պատրաստելու նման չէ։ Չկա երկու միատեսակ երեխա, և եթե անգամ դուք մի երեխային դաստիարակում եք այնպես, ինչպես մյուս երեխաներին, նրանք կարող են բոլորովին տարբեր լինել: Այս տարբերությունները կարող են պայմանավորված լինել նրանց սեռով, աշխարհ գալու հաջորդականությամբ, խառնվածքով, կամ մի շարք այլ պատճառներով։ Աստծո ծրագրում ծնողները պետք է առաջնորդեն և սովորեցնեն իրենց երեխաներին սիրել և հնազանդվել Նրան (Երկրորդ Օրինաց 6․4–9, Սաղմոս 78.5–7)։ Ծնողներին տված Աստծո հրահանգն է․ «Կրթիր երեխային իր ճանապարհի համեմատ» (Առակաց 22.6), որպեսզի ծնողներն ստիպված չլինեն յուրաքանչյուր քայլում հովանավորել իրենց երեխաներին և զգուշանան նրանց սխալ որոշումներից:

Մենք ցանկանում ենք, որպեսզի մեր երեխաները քնքուշ, անօգնական մանուկներից՝ մեծանալով դառնան ինքնուրույն և հաջողակ հասուն մարդիկ, այդ պատճառով, մեր գլխավոր պատասխանատվությունը կայանում է այն բանում, որ նրանք ճանաչեն Աստծուն, սիրեն և սովորեն ծառայել Նրան։ Որպես ծնողներ, մենք կարող ենք հետևել մեր երեխաների հոգևոր զարգացման ծրագրին, որը նշված է Երկրորդ Օրինաց 6-րդ գլխում։ Դրանում կան չորս կարևոր պատվերներ. ճանաչել, որ «մեր... Աստվածը Եհովան... է» (Երկրորդ Օրինաց 6.4), որ սիրենք Նրան մեր ամբողջ սրտով (Երկրորդ Օրինաց 6.5), որ թանկ գնահատենք Նրա Խոսքը (Երկրորդ Օրինաց 6.6), և որ կիսենք մեր երեխաների հետ Նրա մասին գիտելիքները (Երկրորդ Օրինաց 6.20–23)։

Երկրորդ Օրինաց 6-րդ գլխում խոսվում է երկու կարևոր սկզբունքի մասին։ Առաջինը «կրկնիր (թելադրիր)- խոսիր» սկզբունքն է (Երկրորդ Օրինաց 6.7)։ Թելադրելը վերաբերում է պաշտոնական կրթությանը, իսկ խոսելը՝ ոչ պաշտոնական ուսուցմանը։ Երկու դեպքերում էլ աստվածաշնչյան ճշմարտությունը ազդարարվում է ծնող-երեխա հարաբերությունների շրջանակներում։ Պաշտոնական ուսուցումը կարող է տեղի ունենալ ընտանեկան երկրպագության ժամանակ, երբ մենք միասին ուսումնասիրում ենք Աստծո Խոսքը։ Ոչ պաշտոնական ուսուցումն ունի ինքնաբուխ բնույթ և ավելի մեծ դեր է խաղում։ Ամենօրյա դեպքերը կարող են դառնալ արդյունավետ միջոցներ աստվածաշնչյան ճշմարտություններով կիսվելու համար (Ծննդոց 18.19)։

Երկրորդ սկզբունքն է՝ «կապիր-գրիր» (Երկրորդ Օրինաց 6.8, 9)։ Հոգևոր ճշմարտությունը պետք է դրսևորված լինի մեր գործողություններում («ձեռքը») և հայացքներում («գլուխը»): Այն նաև պետք է դառնա մեր անձնական («տան դրանդիները») և հասարակական («դռները») կյանքի վրա։ Այն պետք է մեր սրտերից տեղափոխվի մեր տուն, իսկ մեր տանից՝ աշխարհ։