---
title:  Հայրությունը որպես աշակերտների պատրաստություն
date:  21/08/2019
---

`Կարդացե՛ք Ծննդոց 18.18, 19 և Ա Թագավորաց 3.10-14 համարները: Համեմատեք այս երկու հայրերին։ Որո՞նք էին նրանց դաստիարակության ոճերի արդյունքները։`

Ծնողները կրում են իրենց երեխաներին աշակերտներ դարձնելու պատասխանատվությունը, որպեսզի նրանք դառնան Հիսուսի աշակերտները։ Կան ծնողներ, ովքեր կարծում են, թե իրենց երեխաներին ուսուցանելու և ուղղելու միջոցը ֆիզիկական պատժի կիրառությունն է. որքան շատ, այնքան լավ (Առակաց 22.15, 23.13, 29.15)։ Այս և նմանատիպ տեքստերը սխալ են մեկնաբանվում, ինչն էլ տանում է երեխաների նկատմամբ դաժան վերաբերմունքի և անձի ճնշմանը: Հաճախ դա հանգեցրել է ապստամբության ծնողների և Աստծո դեմ։

Աստվածաշունչը ծնողներին սովորեցնում է կառավարել բարությամբ (Եփեսացիս 6.4, Կողոսացիս 3.21) և երեխաներին սովորեցնել արդարություն (Սաղմոս 78.5, Առակաց 22.6, Եսայիա 38.19, Հովել 1.3)։ Մենք՝ որպես ծնողներ, պետք է մեր երեխաներին ապահովենք ամեն անհրաժեշտով (Բ Կորնթացիս 12.14) և նրանց համար լավ օրինակ լինենք (Ծննդոց 18.19, Ելից 13.8, Տիտոս 2.2)։ Մեզ ուղղված է կոչ՝ խելացիորեն ուղղորդել մեր տնեցիներին (Ա Տիմոթեոս 3.4,5,12) և կարգապահություն սովորեցնել մեր երեխաներին (Առակաց 29.15, 17), միևնույն ժամանակ արտացոլելով Աստծո սերը (Եսայիա 66.13, Սաղմոս 103.13, Ղուկաս 11.11)։

Որքան էլ տխուր է, Աստվածաշնչում կան նաև սխալ դաստիարակության օրինակներ։ Իսահակն ու Ռեբեկան իրենց որդիների՝ Եսավի և Հակոբի միջև տարբերություն էին դնում (Ծննդոց 25.28), իսկ հետագայում Հակոբը նույն դիրքորոշումը դրսևորեց Հովսեփի նկատմամբ (Ծննդոց 37.3)։ Հեղին, լինելով հոգևոր առաջնորդ, չկարողացավ դաստիարակել իր երեխաներին (Ա Թագավորաց 3.10–14)։ Սամվելը, ում նույնպես դաստիարակել էր Հեղին, ոչ կատարյալ հայր եղավ (Ա Թագավորաց 8.1–6)։ Դավիթ թագավորը՝ շնանալով և սպանություն պատվիրելով, վատ օրինակ տվեց իր երեխաներին։ Մանասե թագավորն իր երեխաներին զոհաբերեց դևերին (Դ Թագավորաց 21.1–9), այդպես արեց նաև Աքազ թագավորը (Դ Թագավորաց 16.2–4)։

Բարեբախտաբար, Սուրբ Գրքում կան նաև լավ դաստիարակության օրինակներ։ Մուրթքեն հիանալի հոգեհայր էր Ադասսայի՝ Եսթեր թագուհու համար (Եսթեր 2.7), իսկ Հոբը շարունակ աղոթում էր իր երեխաների համար (Հոբ 1.4, 5)։ Այս բոլոր օրինակներում՝ թե՛ վատ, թե՛ լավ, մենք կարող ենք դասեր քաղել դաստիարակության վերաբերյալ։

`Ի՞նչ կարող ենք սովորել Աստվածաշնչում ներկայացված դաստիարակության օրինակներից։ Ի՞նչ կերպ կարող ենք օգտագործել այս սկզբունքները մեր փոխհարաբերություններում նրանց հետ, ովքեր մեր երեխաները չեն։`