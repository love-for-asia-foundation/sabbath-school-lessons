---
title:  Քսանմեկերորդ դարի լրաբերները
date:  12/09/2019
---

Յուջին Փիթերսոնն Ուղերձ կոչվող իր հանրահայտ Աստվածաշնչի վերծանման մեջ աստվածաշնչյան «Ավետարան» բառի փոխարեն օգտագործում է «Լուր» եզրույթը։ Հիսուսի մասին Ավետարանը իսկապես Լուր է, որի կարիքն աշխարհն այսօր դեռևս ունի։ Քրիստոնյա ընտանիքները, ինչպիսի մշակույթում էլ որ ապրելիս լինեն, կոչված են ապրել այդ Լուրով և կիսվել մարդկանց հետ:

`Ինչպե՞ս կբնութագրեիք «Լուրը»՝ օգտագործելով հետևյալ համարները։ Մատթեոս 28.5–7, Հովհաննես 3.16, Հռոմեացիս 1.16, 17, Ա Կորնթացիս 2.2, Բ Կորնթացիս 5.18–21։`

Առաջին նորությունը, որն աշակերտները տարածեցին ամենուրեք, Հիսուսի հարության մասին նորությունն էր։ Այսօր քրիստոնեական ընտանիքները նույնպես տարածում են այդ լուրը, ազդարարելով. «Հարություն առավ... ինչպես ասեց» (Մատթեոս 28.6)։ Հիսուսի հարության իրականությունը հաստատում է այն ճշմարտացիությունը, ինչ Նա ասել էր Իր, Աստծո և մեղավորների նկատմամբ Իր սիրո, ներման և Իր նկատմամբ հավատի միջոցով հավիտենական կյանքի անխախտելի խոստմունքի մասին։

Անձկությամբ սիրել Ավետարանը։ Սուրբ Գիրքը մեզ ցույց է տալիս, թե Ավետարանը որքան զարմանալի կերպով էր վերափոխել Քրիստոսի առաջին հետևորդների կյանքը: Նրանք բացում էին իրենց տան դռներն Աստվածաշնչի ուսումնասիրության համար, նրանք աղոթում և հաց էին կտրում միասին, կիսում էին փողն ու միջոցները և հոգ էին տանում միմյանց նկատմամբ։ Ամբողջ ընտանիքներ էին ընդունում ավետարանի լուրը։ Բայց մի ակնթարթո՞ւմ նրանք դարձան անբիծ մարդիկ: Ո՛չ։ Կայի՞ն արդյոք նրանց մեջ ընդհարումներ և տարաձայնություններ: Իհարկե՛։ Բայց, այնուամենայնիվ, նրանք փոխվեցին։ Նրանք ընդունում էին, որ ունեն Աստծո և միմյանց կարիքը, տներում և եկեղեցիներում առաջին տեղում էին դնում միաբանությունն ու ներդաշնակությունը՝ փորձելով իրականացնել Հիսուսի աղոթքը (Հովհաննես 17.20–23)։ Նրանք համարձակությամբ վկայում էին միմյանց և անհավատներին, վտանգելով իրենց կյանքը հանուն իրենց համոզմունքների։

Նույնը պետք է կատարվի նաև մեզ հետ։ Նույնիսկ մեր դարում, կրոնական հարցերի նկատմամբ կանխակարծիք հարաբերությունների դարում, ինչ-որ բանի մասին հիացմունքով պատմող մարդիկ տիրում են լսողների ուշադրությանը: Հոգին ցանկանում է լցնել մարդկային սրտերն Ավետարանի նկատմամբ հիացմունքով։ Երբ բարի լուրն անձամբ ձեզ համար դառնա այնքան բարի, որքան այն ներկայացված է Խոսքում, դուք կվկայեք ինքնաբերաբար և ձեզ հնարավոր չի լինի դրանից ետ պահել:

`Ի՞նչ փոփոխություններ են հարկավոր ձեր ընտանիքում, որպեսզի դառնաք լուրի լավագույն մունետիկները, որով մենք կոչված ենք կիսվել շրջապատի հետ:`