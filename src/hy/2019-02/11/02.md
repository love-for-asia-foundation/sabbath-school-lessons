---
title:  Ամուր բռնեք բարին
date:  08/09/2019
---

Քանի որ Ավետարանն ընդգրկում է ամբողջ երկրագունդը, քրիստոնյաները բախվում են տարբեր ավանդույթների և սովորույթների հետ, որոնցից շատերը վերաբերում են ընտանիքին և հասարակական հարաբերություններին։ Քրիստոնյա ավետարանիչների համար ամենամեծ հարցերից մեկն այն է, թե ինչպես պետք է վերաբերվել տարատեսակ մշակութային նորմերին, որոնք շոշափում են տարբեր հարցեր, այդ թվում նաև ընտանեկան հարաբերությունները, նորմեր, որոնց պատճառով նրանք կարող են իրենց անհարմար զգալ:

`Կարդացե՛ք Գործք առաքելոց 10.1-28, 34, 65 համարները: Ի՞նչ կարող ենք սովորել այս համարներից: Ինչպե՞ս կարող ենք հաղթահարել մեր ներքին պատնեշներն ու նախապաշարմունքները՝ գործ ունենալով այլ մշակույթների հետ։`

Քրիստոսը մահացավ աշխարհի յուրաքանչյուր ծայրում ապրող ամեն մի մարդ արարածի մեղքերի համար։ Շատ մարդիկ պարզապես դեռևս չգիտեն այս մեծագույն ճշմարտությունը։ Տանել այս լուրը՝ կոչ անելով աշխարհին արձագանքել, հենց սա է քրիստոնյաների ավետարանչական առաքելությունը։ Քանի որ Աստված Ինքն է դրսևորում արդարություն մարդու նկատմամբ, ապա քրիստոնյաները կոչված են մարդկանց վերաբերվել հարգանքով և ազնվությամբ՝ տալով նրանց հնարավորություն ընդունել բարի լուրը, որը նրանց էլ է տրված:

`Ի՞նչ եզրակացության հանգեցին վաղ քրիստոնյա ավետարանիչները այլ մշակույթներին Ավետարանը ներկայացնելու վերաբերյալ։ Ի՞նչ սկզբունքներ կարող ենք քաղել այս համարներից։ Գործք առաքելոց 15.19, 20, 28, 29, Ա Կորնթացիս 2.2, Ա Թեսաղոնիկեցիս 5.21, 22։`

Չնայած ժողովուրդների մշակույթը հաճախ վկայում է մարդկանց ընկած վիճակի մասին, դրանում կարող են լինել հավատամքներ, որոնք չեն հակասում Սուրբ Գրքին, և նույնիսկ օգտակար են Ավետարանի գործի համար։ Աշխարհի տարբեր մասերում, ընտանիքում և հասարակության մեջ բարձր են գնահատվում մոտ հարաբերությունները: Քրիստոնյաները կարող են աջակցել և ամրապնդել այն, ինչը բարի է և համապատասխանում է աստվածաշնչյան սկզբունքներին։

Միևնույն ժամանակ, չպետք է գնալ փոխզիջման, զոհաբերելով Աստծո ճշմարտությունը։ Ցավոք, եկեղեցու պատմությունը ցույց է տալիս, որ փոխզիջումն ու աշխարհին հարմարվողականությունը բերեցին կեղծ քրիստոնեական դավանանքների, որոնք ազդարարվում են որպես ճշմարիտ քրիստոնեություն։ Սատանան հավակնում է լինել այս աշխարհի աստվածը և հաջողությամբ տարածում է կեղծ հայացքներ, սակայն Հիսուսը փրկագնել է այս աշխարհը, և Նրա Հոգին առաջնորդում է Նրա հետևորդներին ամեն ճշմարտության մեջ (Հովհաննես 16.13)։

`Որքանո՞վ է ձեր հավատը ձևավորված մշակութային ավանդություններով և որքանով՝ աստվածաշնչյան ճշմարտություններով։ Ինչպե՞ս կարելի է զանազանել մեկը մյուսից: Դասարանում կիսվեք ձեր պատասխաններով։`