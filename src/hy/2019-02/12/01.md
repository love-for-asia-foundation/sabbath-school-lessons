---
title:  Ի՞նչ տեսան նրանք քո տանը
date:  14/09/2019
---

### Այս շաբաթվա ուսումնասիրության համար կարդացե՛ք.
Եսայիա 38, 39, Ա Կորնթացիս 7.12–15, Ա Պետրոս 3.1, 2, Եբրայեցիս 6.12, 13.7, Գ Հովհաննես 1:11, Եսայիա 58.6, 7, 10, 12:

> <p>Հիշելու համարը.<p>
> «Բայց դուք ընտիր ազգ էք, թագավորական քահանայություն, սուրբ ազգ, սեփական ժողովուրդ, որ քարոզեք Նրա առաքինությունները, որ ձեզ խավարից կանչեց Իր զարմանալի լույսի մեջ» (Ա Պետրոս 2.9):

Միգուցե ձեր կյանքում հասել է այն փուլը, երբ Աստծո շնորհիվ ամեն ինչ լավ է ընթանում (գոնե ներկա պահին). ընտանիքը լավ է, գործերը լավ են, առողջությունն ու ֆինանսները՝ նույնպես։ Իսկ միգուցե՝ ոչ։ Գուցե ձեր տունն այժմ ցավի ու անհանգստության մեջ է։ Ամեն դեպքում, երբ ինչ-որ մեկն այցելում է ձեր տուն, ինչպես Բաբելոնի պատվիրակությունը, որն այցելեց Եզեկիա թագավորին, ի՞նչ պատասխան պետք է տրվի հարցին, որն ավելի ուշ Եսայիա մարգարեն տվեց թագավորին. «Ի՞նչ տեսան քո տանը» (Եսայիա 39.4)։

Մարդիկ ի՞նչ են տեսնում ձեր տանը։ Ի՞նչ են տեսնում երկնային հրեշտակները։ Ի՞նչ մթնոլորտ է լցնում մեր բնակարանը։ Արդյոք նրանք զգո՞ւմ են աղոթքի անուշահոտությունը: Ինչո՞վ է լցված մեր տունը՝ բարությա՞մբ, առատաձեռնությա՞մբ, սիրո՞վ, թե՞ հակասություններով, բարկությունով, անհանգստությունով, դառնությունով և վեճերով։ Արդյոք հյուրերը կնկատե՞ն Հիսուսի ներկայությունը ձեր տանը։

Այս կարևոր հարցերը մենք բոլորս պետք է տանք մեզ: Այս շաբաթ մենք կքննարկենք, թե ինչպես կարելի է դասավորել ընտանեկան կյանքը, որպեսզի, չնայած անխուսափելի սթրեսներին և դժվարություններին, մեր ընտանիքները կարողանան արտացոլել Աստծո փառքը: