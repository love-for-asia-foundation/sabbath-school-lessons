---
title:  Հաղթանակող խաղաղություն
date:  17/09/2019
---

`Ի՞նչ խորհուրդներ է պարունակում Նոր Կտակարանը այն ընտանիքների համար, որոնցում ամուսիններից մեկը չի կիսում մյուսի կրոնական համոզմունքները: Ա Կորնթացիս 7.12–15, Ա Պետրոս 3.1,2։`

Օրհնյալ հնարավորություն՝ լինելու քրիստոնյա ամուսիններ: Կորնթացիներին ուղղված Առաջին ուղերձում Պողոսը պատասխանում է նորադարձների հարցին, թե անհավատի հետ ամուսնությունն արդյոք չի՞ վիրավորում Աստծուն և չի՞ պղծում քրիստոնյա ամուսնուն և նրա երեխաներին: Պողոսը տալիս է բացասական պատասխան այդ հարցին: Այն դեպքում, երբ ամուսիններից միայն մեկն է ընդունել քրիստոնեությունը, պետք է առաջվա պես սուրբ վերաբերվել ամուսնությանը՝ չդադարեցնելով նորմալ ընտանեկան հարաբերությունները: Քրիստոնյա ամուսինը «սրբացնում» է իր կյանքի ընկերոջը, ինչպես նաև երեխաներին: «Սրբացնում» բառը պետք է հասկանալ այն իմաստով, որ անհավատ ամուսինը հնարավորություն է ստանում հաղորդակից լինել շնորհի օրհնություններին՝ ապրելով քրիստոնյա կողակցի հետ։

Որքան էլ որ ցավալի է, անհավատ կողակիցը կարող է որոշել ամուսնալուծվել։ Չնայած լուրջ հետևանքներին, ողորմած Աստվածը, Ով հարգում է մարդկանց ազատ ընտրության իրավունքը, ասում է. «Թող բաժանվի»։ Հավատացյալն «այսպիսի բաների մեջ ... գերի եղած չէ» (Ա Կորնթացիս 7.15)։

Կանչված՝ ապրելու խաղաղության մեջ։ Աստծո Խոսքը հստակ խորհուրդ է տալիս ձգտել ապրել այնպես, որ տան մեջ իշխի Քրիստոսի խաղաղությունը՝ չնայած այն բարդություններին, որոնք առաջացել են կրոնական տարբեր հայացքների պատճառով: Միշտ մնում է ամուսնությունը երջանիկ պահելու հույսը՝ չնայած դժվարություններին: Հնարավորություն տվեք Ավետարանին հաղթելու, հոգևոր խաղաղություն պարգևեք ձեր ամուսնուն, կամ կնոջը, որի հետ դուք մեկ մարմին եք, նույնիսկ, եթե նա չի կիսում ձեր համոզմունքները:

`Ինչո՞վ է սահմանափակվում քրիստոնյա ամուսնու պատասխանատվությունը անհավատ կողակցի նկատմամբ։`

Հավատացյալ կողմի սերն ու բարությունը, անդավաճան հավատարմությունը, խոնարհ ծառայությունը և չձանձրացնող վկայությունն ապահովում են ամենամեծ հավանականությունը, որ անհավատ կողակիցը կընդունի քրիստոնեությունը։ Քրիստոնեական ամուսնության մեջ հնազանդությունը արմատավորված է Քրիստոսի նկատմամբ ունեցած երկյուղի մեջ (համեմատե՛ք Եփեսացիս 5.21)։ Բայց, դրսևորելով քրիստոնեական խոնարհություն անհավատ ամուսնու նկատմամբ, մի խախտեք Քրիստոսի նկատմամբ հավատարմությունը: Աստծո նկատմամբ հավատարմության պահպանումը չի պարտավորեցնում մարդուն տառապել անհավատ ամուսնու կամ կնոջ վիրավորանքներից:

`Ձեր եկեղեցում կա՞ արդյոք մեկը, ով հայտնվել է նման իրավիճակում։ Գործնականում ինչպե՞ս կարող եք նրան օգնել:`