---
title:  Հետագա ուսումնասիրության համար
date:  30/08/2019
---

Շատերն են տառապել իրենց կախվածությունների արդյունքում։ Նրանք դարձել են իրենց ցանկությունների ստրուկները և կորցրել են իրենց փողերը, աշխատանքը, առողջությունը և ազատությունը։ Բայց Հիսուսը եկավ մեզ ազատություն տալու մեր բոլոր մեղքերից և կախվածություններից, և «եթե Որդին ազատի ձեզ, հիրավի ազատ կլինեք» (Հովհաննես 8.36)։ Հիսուսը նաև խոստացել է, որ մշտապես մեզ հետ է լինելու (Մատթեոս 28.20, Եսայիա 43.2), այսինքն մենք այս պատերազմում միայնակ չենք։ Իրականում մենք պետք է հիշենք, որ ճակատամարտը Տիրոջն է (Ա Թագավորաց 17.47), և Նա հաղթանակ է խոստանում (Ա Պետրոս 1.3–9)։ Այսօր դուք կարող եք սկսել ցանկացած կախվածության նկատմամբ հաղթանակի ճանապարհը և ստանալ ցանկալի ազատությունը, որն Աստված կամենում է տալ ձեզ: Սա չի նշանակում, թե դուք չեք պայքարելու, ինչպես նաև չի նշանակում, որ անկումից կխուսափեք: Սակայն բարի լուրն այն է, որ քանի դուք չեք թողել Տիրոջը, Նա երբեք ձեզ չի թողնի։ Եվ, այո՛, ոչ մի վատ բան չկա մասնագիտական բուժման դիմելու մեջ։ Ճիշտ այնպես, ինչպես Տերը կարող է օգտագործել մասնագետ բժշկի՝ օգնելու լուծել ձեր առողջական խնդիրները, այնպես էլ կարող է օգտագործել մասնագետ-խորհրդատուի, որպեսզի օգնի հաղթեք կախվածությունը։

«Երբ մեզ շրջապատում են դժվարություններն ու փորձությունները, մենք պետք է վազենք Աստծո մոտ՝ վստահաբար օգնություն ակնկալելով Նրանից, Ով հզոր է փրկելու և ուժեղ՝ ազատելու համար։ Մենք պետք է խնդրենք Աստծո օրհնությունը, եթե ուզում ենք ստանալ այն: Աղոթքը պարտականություն և անհրաժեշտություն է, սակայն արդյոք աչքաթող չենք անո՞ւմ փառաբանությունը։ Չպե՞տք է արդյոք ավելի հաճախ շնորհակալություն հայտնենք մեր բոլոր օրհնությունները Տվողին։ Մենք պետք է մեր մեջ երախտագիտություն մշակենք։ Մենք պետք է հաճախակի խորհրդածենք և պատմենք Աստծո ողորմությունները, և գովենք ու փառաբանենք Նրա սուրբ անունը, նույնիսկ երբ անցնում ենք վշտի և տառապանքի միջով» (Էլեն Ուայթ, Ընտիր լուրեր, գիրք 2, էջ 268)։

**Հարցեր քննարկման համար**

`Ի՞նչ դեր է խաղում ներումը վստահության կորստի և կոտրված հարաբերությունների վերականգնման մեջ։ Մատթեոս 6.12–15, 18.21, 22։ «Սերը ... չէ լրբանում, իրը չէ որոնում, չէ գրգռվում, չարը չէ մտածում» (Ա Կորնթացիս 13.5)։`

`Ո՞րն է Աստծո ողորմությունների մասին խորհրդածելու և դրանք պատմելու առավելությունը, երբ մենք անցնում ենք վշտի և տառապանքի միջով։`

`Որո՞նք են այն գործնական միջոցները, որոնցով ձեր եկեղեցու ընտանիքը՝ որպես մի ամբողջական կառույց, կարող է օգնել այն մարդկանց, ովքեր պայքարում են ցանկացած տեսակի կորստի հետ։`