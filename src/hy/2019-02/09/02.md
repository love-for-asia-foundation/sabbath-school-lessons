---
title:  Առողջության կորուստ
date:  25/08/2019
---

Մենք բոլորս հազարավոր տարիներ հեռու ենք կյանքի ծառից, և բոլորս էլ զգում ենք այդ, հատկապես, երբ հարցը հասնում է ֆիզիկական առողջությանը։  Ավելի ցավոտ է ընկալվում մոտ մարդու առողջության կորուստը: Ծանր հիվանդ երեխաների ծնողները կգերադասեին իրենք հիվանդանային, քան տեսնեին իրենց երեխաների տանջանքները։ Բայց, դժբախտաբար, մենք չունենք այդպիսի ընտրություն։

`Ի՞նչ ընդհանուր բան ունեն հետևյալ հատվածները: Մարկոս 5.22–24, 35–43, Մատթեոս 15.22–28, Ղուկաս 4.38, 39, Հովհաննես 4.46–54:`

Այս դեպքերից յուրաքանչյուրում, և իհարկե, ուրիշ շատ դեպքերում, հատկապես ընտանիքի անդամն է աղաչում Հիսուսին օգնել իր հարազատին։

Մենք, անկասկած, ընդունում ենք, որ տառապում ենք, որովհետև ապրում ենք ընկած աշխարհում։ Երբ մեղքը ներխուժեց աշխարհ, դրա հետ մեկտեղ ներխուժեցին ոչ միայն մահը, այլ նաև քրոնիկ ցավերը, տառապանքներն ու հիվանդությունները։ Երբ բախվում ենք քրոնիկ կամ սուր հիվանդության հետ, կարող ենք զգալ շոկ, բարկություն, հուսահատություն և նույնիսկ գոռալ. «Իմ Աստված, իմ Աստված, ինչի՞ համար ես թողել ինձ։ Հեռու ես իմ փրկությունից և իմ հառաչանքի խոսքերից» (Սաղմոս 22.1)։ Դավիթի նման, մենք կարող ենք մեր հարցերը, բարկությունն ու ցավը բերել Աստծո մոտ:

Հիվանդությունն ու տառապանքը կմնան առեղծված այնքան ժամանակ, մինչև որ մահը վերջնականապես պարտվի Հիսուսի վերադարձով։ Միևնույն ժամանակ, մենք կարող ենք կարևոր ճշմարտություններ գտնել Աստծո Խոսքում։ Երբ Հոբն անասելի ցավեր էր զգում, նա ավելի խորը մտերմություն վերապրեց Աստծո հետ հարաբերություններում։ Նա ասում է. «Ականջի լսելով ես լսել էի Քո մասին, բայց հիմա աչքս տեսնում է Քեզ» (Հոբ 42.5)։ Պողոսը տառապում էր քրոնիկ հիվանդությունով, և նրա փորձառությունը վկայում է այն մասին, որ տառապանքը կարող է օգնել մխիթարել ուրիշներին, կարող է մեզ կարեկցանք տալ հիվանդների նկատմամբ, կարող է օգնել մեզ ավելի արդյունավետ ծառայել (Բ Կորնթացիս 1.3–5), եթե, իհարկե, մենք թույլ չտանք, որպեսզի այն մեզ կոտրի։

Եթե մենք (կամ մեր ընտանիքի անդամները) տառապում ենք հիվանդությունից, ի՞նչ խոստումների կարող ենք ապավինել։ Ինչո՞ւ է նման պահերին կարևոր հիշել, որ մեր Տեր Հիսուսը տառապել է խաչի վրա: Ինչպե՞ս է խաչյալ Քրիստոսը վկայում Աստծո անանց սիրո մասին: