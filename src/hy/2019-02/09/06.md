---
title:  Կյանքի կորուստ
date:  29/08/2019
---

Որպես մարդ արարածներ, մենք լսածի հիման վրա չենք իմանում մահվան մասին: Մենք կարդում ենք դրա մասին, տեսնում ենք ուրիշների մահը, և ցանկացած պահի կարող ենք դեմ առ դեմ հանդիպել մահվան հետ:

`Կարդացե՛ք Ա Կորնթացիս 15.26 համարը: Ինչպե՞ս է նկարագրվում մահը, և ինչո՞ւ է այն այս կերպ նկարագրվում:`

Կորցնելով սիրելի մարդուն, մեզանից ո՞վ չի զգացել, թե որքան զզվելի և անկոտրում է մահը: Մյուս կողմից, մահացածների համար այն հանդիսանում է բարի: Եթե նրանք իրենց աչքերը փակել են Տերում, ապա հաջորդ ակնթարթում նրանք հարություն կառնեն անմահ կյանքի համար: «Հավատացյալի համար մահը ոչինչ չի նշանակում... Քրիստոնյայի համար մահն ընդամենը քուն է՝ լռության ու խավարի մի ակնթարթ։ Կյանքը Քրիստոսով ծածկված է Աստծո մեջ, ու «երբ որ Քրիստոսը՝ մեր կյանքը, հայտնվի, այն ժամանակ դուք էլ նրա հետ կհայտնվեք փառքով» (Էլեն Ուայթ, Դարերի Փափագը, էջ 787)։

Իրականում, կենդանի մնացածները, հատկապես մահացածի ընկերներն ու հարազատներն են վերապրում կորուստի ողջ ցավն ու վիշտը։ Փաստն այն է, որ վիշտը կորստի բնական և նորմալ արձագանքն է։ Մենք զգացմունքայնորեն տառապում ենք, երբ կորցնում ենք նրանց, որոնց սիրում ենք:

Վշտի ժամանակը բոլորի մոտ անցնում է տարբեր ձևով, սակայն մարդկանց մեծամասնությունն այն անց է կացնում մի քանի փուլով: Սիրելիի մահվան առաջին և ամենատարածված արձագանքը շոկն ու ժխտումն է, նույնիսկ այն դեպքում, երբ մահն սպասելի էր։ Շոկը հուզական պաշտպանությունն է կորստից հանկարծակի և չափազանց շատ ճնշվելու դեմ, և այն կարող է տևել երկուսից երեք ամիս։

Կարող եք ունենալ ժամանակահատված, երբ մշտապես խորասուզվում եք ձեր սիրելիի մասին մտքերի մեջ, նույնիսկ սովորական առօրյա գործերն անելիս։ Հաճախ եք մտովի դիմում ձեր կորցրած սիրելիներին։ Այս շրջանը կարող է տևել վեց ամսից մինչև մի տարի։

Հուսահատության և ընկճվածության փուլը վշտի երկարատև շրջան է, հավանաբար վշտացողի համար ամենացավալի և ամենաձգձգվող փուլը, որի ընթացքում աստիճանաբար հաշտվում եք ձեր կորստի իրականության հետ։ Այս փուլի ընթացքում կարող եք մի շարք հույզեր ունենալ՝ բարկություն, մեղավորություն, ափսոսանք, տխրություն և անհանգստություն։ Վիշտը նպատակ չի հետապնդում հեռացնել ձեր ողջ ցավը կամ կորուստի մասին հիշողությունները։

Վերականգնման վերջին փուլում դուք սկսում եք առօրյա գործերում հետաքրքրություն դրսևորել և օրըստօրե նորմալ կյանք վարել։

`Մխիթարության ի՞նչ խոսքեր են գտնվում հետևյալ համարներում։ Հռոմեացիս 8.31–39, Հայտնություն 21.4, Ա Կորնթացիս 15.52–57։`