---
title:  Ազատության կորուստ
date:  28/08/2019
---

Միայն Աստված գիտի, թե քանի միլիոն, նույնիսկ միլիարդ մարդ է պայքարում որևէ տեսակի կախվածության դեմ։ Մինչ օրս գիտնականները հստակ կերպով չեն հասկանում, թե որոնք են դրա պատճառները, նույնիսկ, եթե որոշ դեպքերում նրանք կարողանում են տեսնել մեր ուղեղի այն մասը, որի մեջ կենտրոնացված են մեր ցանկությունները:

Ցավոք, այս կախվածությունների տեղակայումը գտնելը, համենայն դեպս, մեզ չի ազատում այդ կախվածություններից։

Կախվածությունը ծանր բեռ է բոլորի, այլ ոչ թե միայն կախյալ մարդու համար: Ընտանիքի անդամները՝ ծնողները, ամուսինները, երեխաները, բոլորը անասելի տառապում են, երբ իրենց համար հարազատ մարդը գտնվում է վատ սովորությունների իշխանության տակ, որից նրան չեն կարողանում ազատել:

Թմրանյութերը, ալկոհոլը, ծխախոտը, խաղամոլությունը, պոռնոգրաֆիան, սեքսը, նույնիսկ ուտելիքը. ի՞նչն է այս ամենը վերածում կախվածության: Դրանց օգտագործման կամ չարաշահման սովորություն դարձած և զարգացող բնույթը: Դուք դառնում եք կործանարար սովորությունների ստրուկը և փաստորեն կորցնում եք ընտրության ազատությունը: Պետրոսը պարզ կերպով բացատրում է, թե ինչ է կախվածությունը և որոնք են դրա արդյունքները. «Նրանց ազատություն են խոստանում, և իրենք ապականության ծառաներ են, որովհետև ինչ բանով որ մեկը հաղթվի, նրան էլ ծառան է» (Բ Պետրոս 2.19)։

`Ի՞նչը կարող է մարդկանց կախվածության մեջ գցել։ Ղուկաս 16.13, Հռոմեացիս 6.16, Հակոբոս 1.13–15, Ա Հովհաննես 2.16։`

Մեղքն ու կախվածությունը միշտ չէ, որ կարող են նույնանալ։ Դուք կարող եք մեղք գործել, որին հակված չեք, թեև այն հաճախ վերածվում է կախվածության: Որքա՜ն լավ կլինի Աստծո զորությամբ դադարեցնել մեղքը, մինչ այն կհասցնի վերածվել կախվածության։ Եվ, իհարկե, մեղքի և կախվածության խնդրի միակ հուսալի լուծումը վերստին ծնունդը և նոր սիրտ ստանալն է։ «Բայց նրանք, որ Քրիստոսինն են, իրենց մարմինը խաչ հանեցին կրքերով և ցանկություններով միասին» (Գաղատացիս 5.24)։ Պողոսը հռոմեացիներին նույնպես բացատրում է, թե ինչ է նշանակում մեռնել մեղավոր, կախվածության մեջ գտնվող բնության համար, որպեսզի ապրենք Քրիստոսի համար (Հռոմեացիս 6.8–13), հետո ավելացնում է. «Բայց Տեր Հիսուս Քրիստոսին հագեք, և մարմնի համար խնամք մի տարեք դեպի ցանկություն» (Հռոմեացիս 13.14)։

Մեզանից յուրաքանչյուրը իր, կամ ուրիշ մարդկանց փորձառություններից գիտի, թե ինչ է կախվածության դեմ պայքարը:

`Ինչպե՞ս օգնենք կախվածություն ունեցող մարդկանց գիտակցելու, որ մասնագիտական օգնության դիմելը չի հանդիսանում հոգևոր անկարողություն։`