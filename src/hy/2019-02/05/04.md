---
title:  Հանդիմանություն սիրով
date:  30/07/2019
---

`Ի՞նչ է Առակաց գիրքը սովորեցնում մեզ երեխայի պատժի և հանդիմանության կարևորության մասին։ Առակաց 10.17, 23.13, 14, 29.1, 29.15։`

Ծնողները երբեմն պատժում են իրենց երեխաներին նրանց ցույց տալու համար, թե որն է սոցիալապես անընդունելի վարքագիծը, պատժում են անհնազանդության համար, և նույնիսկ արտահայտում են իրենց դժգոհությունը: Սակայն ո՞րն է Աստծո նպատակը Նրա ընտանիքի պատանի անդամների կարգապահության վերաբերյալ: Առակաց գիրքը խրատը ներկայացնում է ապագայի հույսի համատեքստում (Առակաց 19.18)։ Հավատացյալ ծնողները գիտեն, որ երեխաներն ունեն մեղավոր բնույթ։ Միայն մեկ ուժ կարող է օգնել նրանց հաղթահարել այն, և այդ ուժը Քրիստոսն է (տե՛ս Էլեն Ուայթ, Կրթություն, էջ 29)։ Քրիստոնյա ծնողների առաքելությունը, ներառյալ հանդիմանությունը, երեխաներին Աստծո մոտ առաջնորդելն է։

Խնամելով նուրբ բույսը։ Քրիստոնեական հանդիմանությունը դիտվում է ոչ թե որպես պատիժ, ոչ թե իշխանության դրսևորում, այլ որպես փրկարար ուղղում։ Աստծո ծրագիրն է, որպեսզի սիրող ծնողները, իմանալով մեղքի կործանարար ուժը, իրենց երեխաներին ուղղորդեն դեպի Քրիստոս։ Ինչպես այգեգործն է խնամում նոր տնկած ծառը, այդպես էլ հոգատար ծնողներն են խրատում իրենց երեխաներին բարությամբ և հաստատ՝ զսպելով և ուղղելով նրանց վաղ տարիներին, մինչև որ վրա է հասնում ինքնահսկումը, և երիտասարդն սկսում է վստահել Աստծուն և հետևել փրկության, աճի և հասունության աստվածային ծրագրին։

`Ծնողների համար ի՞նչ լուր կա Առակաց 13.24, 23.13, 14 համարներում։`

Մի քանի համարներում, որոնք վերաբերվում են երեխաների դաստիարակությանը, հիշատակվում է «գավազան» (եբրայերեն շեբետ) բառը։ Ծնողների համար նախատեսված քրիստոնեական գրականության մեջ տարածված է այն գաղափարը, որ գավազանի կիրառումը պետք է լինի ինչպես երկնային Հովվի գավազան, Ով օգտագործում է այն հոտն ուղղորդելու համար (Սաղմոս 23.4)։ Սուրբ Գիրքը հաճախ է մատնանշում այն միջոցները, որոնք անհրաժեշտ են մեր երեխաներին ուղղելու համար: Հարկավոր է համբերությամբ սովորեցնել նրանց, մշտապես ցույց տալ օրինակ, հաղորդակցվել նրանց հետ և պահպանել վստահելի հարաբերություններ (Երկրորդ Օրինաց 11.18, 19)։ Երեխայի համար կենսականորեն կարևոր է զգալ, որ ծնողները սիրում են իրենց, միայն այդ դեպքում հանդիմանությունը կբերի ցանկալի արդյունք, միաժամանակ կատարելով ուղղիչ և փրկարար գործողություններ (Առակաց 13.24)։

`Երբ հանդիմանությունը չի ծառայում իր նպատակին և լինում է չափազանց կոպիտ ու չհասկացված, ապա ինչպե՞ս կարող են ծնողները ճիշտ հարաբերություններ պահել իրենց երեխաների հետ։`