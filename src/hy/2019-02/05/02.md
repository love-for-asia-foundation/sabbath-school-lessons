---
title:  Սիրել երիտասարդության կնոջը
date:  28/07/2019
---

`Թվարկե՛ք խնդիրներն ու հետևանքները, որոնք կապված են մինչամուսնական սեռական կապի կամ արտամուսնական սիրավեպի հետ, որը նկարագրված է Առակաց 5.3–14 համարներում։`

Բարեպաշտ մարդը պահում է (եթե ամուսնացած չէ), և պահպանում է (եթե ամուսնացած է) իր խոր կապվածությունն ու սեռական մտերմությունն ամուսնության համար։ Առակաց գիրքը հատուկ կերպով է անդրադառնում տղամարդկանց, սակայն միևնույն գաղափարը, որը վերաբերում է կանանց, արտահայտվում է Երգ երգոց գրքում (համեմատե՛ք Երգ երգոց 4.12–15)։ Անօրինական սիրո հզոր գայթակղությունը պետք է համեմատվի այդ մեղքի սարսափելի հետևանքների հետ։ Պատահական սեռական կապերը չեն ենթադրում պարտավորվածություն, այդ իսկ պատճառով չափազանց հեռու են ճշմարիտ մտերմություն լինելուց։ Վատնվում են նյութական, ֆիզիկական և հուզական պաշարները։ Իսկ ամենակարևորը, յուրաքանչյուր ոք պետք է պատասխան տա Աստծուն իր կյանքում կատարած ընտրությունների համար։

Սեռական մտերմությունը, որն Աստծո մեծագույն պարգևներից է մարդկությանը, բացառապես ամուսնական առավելություն է (Մատթեոս 19.5, Ա Կորնթացիս 7.3,4, Եբրայեցիս 13.4)։ Առակաց գրքում կիրառվում է սնուցող, առատ ջրի պատկերն իբրև նուրբ խորհրդանիշ այն հաճույքի և բավարարվածության, որն ամուսնացած զույգը պետք է ունենա իր համատեղ սիրո մեջ։ Անհավատարմության դեպքում, ընդհակառակը, մարդը քաղում է դառը հետևանքներ: «Քո երիտասարդության կին» (Առակաց 5.18) արտահայտությունը ցույց է տալիս, որ նույնիսկ ծերանալով, ամուսիններն առաջվա պես նվիրված են իրար: Ամուսինը դեռևս տարված է («արբեցած» [Առակաց 5.19]) իր կնոջ հմայքով։

Ընկած վիճակում գտնվող մարդու սեռական բնազդները կարող են գայթակղել և հեռացնել սեռականության աստվածային ծրագրից։ Այնուամենայնիվ, Աստված մարդկությանը տվել է նաև առողջ դատողություն և ընտրելու իշխանություն։ Գայթակղությունները, եթե շարունակաբար չճնշվեն, կարող են դառնալ անհաղթահարելի։ Ամուսնության շրջանակներում սեռականության աստվածային ծրագրին հավատարմությունը կարող է կանխել անօրինական սեռական հարաբերությունների զարգացումը։ Ամուսնության մեջ սեռականության աստվածային ծրագրին ողջ կյանքում հավատարիմ մնալու ընտրությունը ոչ միայն խոհեմ է, այլ նաև բերում է առատ օրհնություններ։

`Եթե ճանաչեիք մեկին, ով պայքարելիս լիներ սեռական գայթակղությունների դեմ, որոնք կարող էին կործանել ամուսնությունը, ի՞նչ խորհուրդ կարող էիք տալ այդ մարդուն։`