---
title:  Իմաստուն խոսքեր ընտանիքների համար
date:  27/07/2019
---

### Այս շաբաթվա ուսումնասիրության համար կարդացե՛ք.
Առակաց 5.3–14, Մատթեոս 19.5, Ա Կորնթացիս 7.3, 4, Առակաց 13.22, 14.26, 17.22, 23.13, 31.10–31:

> <p>Հիշելու համարը.<p>
> «Տիրոջն ապավինիր քո բոլոր սրտով, և քո հասկացողությանը մի վստահիր։ Քո բոլոր ճանապարհներում ճանաչիր Նրան, և Նա կուղղի քո ճանապարհները» (Առակաց 3.5, 6):

Կյանքի որ փուլում էլ որ լինենք այժմ, մենք բոլորս, ինչ-որ մի ժամանակ ծնվել ենք մորից և հորից, անկախ մեր ծնունդից հետո նրանց հետ ունեցած մեր հարաբերություններից։ Որոշ մարդիկ չունեն իրենց սեփական ընտանիքը, բացի նրանից, որի մեջ իրենք մեծացել են և բավարարվում են հարազատ քույրերի, եղբայրների և մյուս հարազատների ընկերակցությունով:

Ինչպիսին էլ որ լինի մեր իրավիճակը, կյանքի որ փուլում էլ որ լինենք, Առակաց գիրքը մեզ համար պարունակում է խրատներ, բանաստեղծություններ և իմաստուն ասույթներ։ Նրանում խոսվում է նաև ընտանեկան հարաբերությունների մասին: Ըստ էության, Առակաց գիրքը ընտանեկան փաստաթուղթ է, որում բարեպաշտ կյանքի բանալիները փոխանցվում են ծնողներից երեխաներին։ Այնպես, ինչպես ծնողը նամակ է գրում իր զավակին, ով գնացել է սովորելու, սկսել է ապրել առանձին, կամ տեղավորվել է աշխատանքի մեկ այլ քաղաքում, Առակաց գիրքը պարունակում է հայրական խրատներ ուղղված իր որդուն. «Լսիր, որդյակս, քո հոր խրատը, և մի մերժիր քո մոր հրահանգը» (Առակաց 1.8)։ Երկրորդ Օրինաց գիրքը հրահանգում է ծնողներին կիսել իրենց համոզմունքները հաջորդ սերունդների հետ։ Սա այն է, ինչ անում է Առակաց գիրքը։ Հոր կանչի մեջ մենք լսում ենք մեզ ուղղված երկնային Հոր կանչը, Ով մեզ սովորելու կոչ է անում։