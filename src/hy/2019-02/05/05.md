---
title:  Կյանքն ավելի՞ լավ է կտուրի մի անկյունում
date:  31/07/2019
---

`Ո՞ր դեպքերում է Առակաց գիրքը դիմում հումորին, խոսելով միատեղ կյանքի տհաճ պահերի մասին: Առակաց 21.9, 19, 27.15, 16։ Ի՞նչ ազդեցություն ունի այս հումորը։`

Մի շարք համարներ մեզ ցույց են տալիս, թե ինչպես ենք վերաբերվում միմյանց մտերիմ հարաբերությունների ժամանակ: Այս համարները հեշտությամբ և սրամտորեն բացում են բուն էությունը, ինչպես օրինակ, անուշադիր ընկերոջ մասին համարը, ով «երգեր է երգում տրտում մարդի առաջին» (Առակաց 25.20), և կամ այն մարդու մասին, ով վաղ առավոտյան բարձր օրհնություններով արթնացնում է քնածներին (Առակաց 27.14)։ Կռվարար կանանց մասին այս համարները կարդացող կանայք միգուցե ցանկանան որոշակի «առակներ» ավելացնել տղամարդկանց մասին։ Նրանք կարող են ընդդիմանալ, որ կանանց մասին նման ասույթները խորացնում են խնդիրը՝ թիրախում պահելով միայն կանանց, երբ ամուսինները, ովքեր կիսում են պատասխանատվությունը տան մթնոլորտի համար, հավասարապես ունակ են կռվարար վարքի։

Ուրախ սիրտն օգնում է։ Հումորի զգացումն ընտանեկան կյանքում շատ լավ բան է։ Հումորը յուղում է կյանքի մեխանիզմը՝ օգնելով նվազեցնել սթրեսն ու անհանգստությունը։ «Ուրախ սիրտը օգտակար է ինչպես դեղ, բայց կոտրած սիրտը ոսկորները կչորացնի» (Առակաց 17.22)։ Առակաց գիրքն օգտագործում և առաջարկում է իր սեփական դեղն ու մեզ թույլ է տալիս ծիծաղել որոշ վարքագծերի վրա, որոնք գրգռում կամ զրկում են մեզ հանգստից։ Եթե մենք ժպտանք, միգուցե, հնարավոր է, հեշտ կլինի խոսել այն սովորույթների կամ վարքագծերի մասին, որոնք մեզ գրգռում են: Մյուս կողմից, հումորը տեղին չէ, երբ փորձում ենք դրա օգնությամբ խուսափել խնդիրներից, որոնք պահանջում են լուրջ ուշադրություն:

Բարձր ջերմությունը կարող է քրոնիկ վարակի ախտանիշ լինել։ Վիճաբանությունները, փնթփնթոցը և կշտամբանքները կարող են վկայել այն մասին, որ ընտանիքի մեկ կամ մի քանի անդամների մեջ կա ճնշող բարկություն, որը միգուցե կապված է հարաբերությունների մեջ խնդիրների հետ։ Բողոքող կողմը փորձում է չեզոքացնել մյուս կողմի ուժը, հսկողությունն ու չհաղորդակցվելու ցանկությունը: Եթե վարակը բուժվի, ախտանիշները կանհետանան։ Ընտանիքներում խնդիրներից կամ միմյանցից խուսափելու փոխարեն, ամուսինները՝ հաստատվելով Տիրոջ նկատմամբ սիրո և միմյանց նկատմամբ նվիրվածության մեջ, կկիսվեն իրենց կարիքներով և զգացմունքներով, կգտնեն իրենց բարկության պատճառը և կհեռացնեն այն:

`Ինչո՞ւ է ծիծաղն այդքան կարևոր տան համար։ Ինչպե՞ս կարելի է այն օգտագործել ի բարին, և ինչպե՞ս կարելի է աղավաղել այն և օգտագործել ի չարը։ Դասարանում քննարկե՛ք ձեր պատասխանները։`