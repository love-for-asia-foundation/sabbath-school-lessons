---
title:  Եսասիրությունը քայքայում է ընտանիքները
date:  13/08/2019
---

`«Եթե հպարտությունն ու եսասիրությունը մի կողմ քաշվեին, հինգ րոպեն կլուծեր դժվարությունների մեծ մասը» (Էլեն Ուայթ, Վաղ երկեր, էջ 119)։`

Մեղքն աղավաղել է մեր մարդկային բնությունը։ Եվ հավանաբար այդ այլասերման ամենացայտուն օրինակը եսասիրության անեծքն է։ Մենք ծնվում ենք արդեն եսասեր. դրա դրսևորումն արդեն կարելի է նկատել փոքր երեխաների մեջ, որոնց բնությունը հենց սկզբից պահանջում է իրենը՝ «Ես, ես, ես…»։ Ժամանակն անցնում է, մենք հասունանում ենք, և այս գիծը կարող է դրսևորվել ամենասարսափելի ձևով, հատկապես մեր ընտանիքներում։

Իհարկե, Հիսուսն եկավ, որպեսզի փոխի այս իրավիճակը (Եփեսացիս 4.24)։ Նրա Խոսքը մեզ խոստանում է, որ մենք Աստծո օգնությամբ կարող ենք ազատվել բնավորության այս կործանիչ գծի գերիշխանությունից։ Նրա ողջ կյանքը կատարյալ օրինակ է, թե ինչ է նշանակում ապրել ինքնուրաց կյանքով։ Ընդօրինակելով Նրա կյանքը (Ա Հովհաննես 2.6), մենք կհաղթահարենք միայն մեզ համար ապրելու հակումը։

`Կարդացե՛ք հետևյալ համարները։ Ի՞նչ են դրանք մեզ ասում ինքնուրաց կյանքի մասին։`

`Փիլիպպեցիս 2.3-5`

`Ա Հովհաննես 3.16-18`

Ինչպես գրել է Էլեն Ուայթը, եթե հպարտությունն ու եսասիրությունը մի կողմ դրվեին, որքա՜ն խնդիրներ շատ արագ լուծում կստանային, ավելի շուտ, քան կբարդանային և կվերածվեին գարշելի մի բանի։ Ընտանիքի բոլոր անդամները, հատկապես ծնողները, պետք է այս մեղքից մաքրագործվեն (Առակաց 16.6) խաչի պատվանդանի առաջ (ողջ տիեզերքում բոլորանվիրման, ինքնամատուցման ամենամեծ օրինակը), եթե նույնիսկ դրա համար հարկ կլինի մշտապես գալ Խաչի մոտ և ծնկի իջնել աղոթքով, հավատով, արցունքներով և հնազանդությամբ։

`Որքա՞ն ժամանակ եք անցկացնում Խաչի մոտ՝ պայքարելով եսասիրության ցանկացած դրսևորման դեմ, որը հայտնվում է ձեր կյանքում։ Ինչպե՞ս է այս համարը (Մատթեոս 7.16) օգնում ցույց տալ, թե արդյո՞ք բավականաչափ ժամանակ եք անցկացնում խաչի պատվանդի մոտ։`