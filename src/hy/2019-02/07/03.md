---
title:  Լինել մեկ Նրա սիրո շնորհիվ
date:  12/08/2019
---

`«Իսկ ձեզ աճեցնի և ավելացնի Տերը սիրով դեպի իրար և դեպի ամենը» (Ա Թեսաղոնիկեցիս 3.12)։`

`Հիսուսն աղոթում էր Իր Հորը, որ Իր հետևորդները «մեկ լինեն՝ ինչպես մենք էլ մեկ ենք» (Հովհաննես 17.22)։ Ամփոփե՛ք Հիսուսի խոսքերը, հատուկ ուշադրություն դարձնելով սիրո դերի վրա այսպիսի միաբանությանը հասնելու համար:`

Այս աղոթքի ժամանակ Հիսուսը մտածում էր Իր հետևորդների միաբանության մասին։ Այսպիսի միաբանության համար շատ կարևոր է ագապե սիրո կենդանի փորձառությունը։ «Ագապեն» աստվածաշնչյան բառ է, որն օգտագործվում է Աստծո սերը նկարագրելու համար ինչպես այս աղոթքում, այնպես էլ Նոր Կտակարանի ուրիշ հատվածներում: Այսպիսի սերն Աստծո բնության էությունն է (Ա Հովհաննես 4.8), և այն բնորոշ է Հիսուսի հետևորդներին (Հովհաննես 13.35)։ Աստվածային սերը հատուկ չէ մեղավոր մարդկային սրտի համար։ Այն գալիս է մարդու կյանք, երբ Հիսուսն ապրում է հավատացյալի հետ Սուրբ Հոգու միջոցով (Հռոմեացիս 5.5, 8.9, 11)։

«Իրար սիրեք, ինչպես որ Ես ձեզ սիրեցի» (Հովհաննես 15.12)։ Հովհաննես անունով աշակերտը, ով գրել է այս խոսքերը, սկզբում այսպիսի սեր չուներ, նա հպարտ էր, փափագում էր իշխանության, քննադատող էր և բռնկուն (Մարկոս 3.17, Ղուկաս 9.54, 55, տե՛ս նաև Դարերի Փափագը, էջ 295)։ Հետագայում նա հիշեց, թե ինչպես էր Հիսուսը շարունակում սիրել իրեն՝ չնայած բնավորության այս գծերին։ Հիսուսի սերն աստիճանաբար փոխեց Հովհաննեսին և նրան դարձրեց ընդունակ սիրել ուրիշներին: «Մենք սիրենք Նրան, որովհետև առաջ Նա սիրեց մեզ» (Ա Հովհաննես 4.19), գրել է նա, և «եթե Աստված այսպես սիրեց մեզ, ապա մենք էլ պետք է իրար սիրենք» (Ա Հովհաննես 4.11)։

`Կարդացե՛ք Ա Կորնթացիս 13.4-8 համարները: Փորձե՛ք տեղադրել ձեր անունն այնտեղ, որտեղ հանդիպում եք «սեր» բառին: Ինչքանո՞վ է այն համապատասխանում: Խնդրե՛ք Հիսուսին, որպեսզի սիրո այս հատկանիշները բերի ձեր կյանք Սուրբ Հոգու միջոցով։ Ի՞նչ փոփոխություններ պետք է Սուրբ Հոգին դրդի ձեզ կատարել, որպեսզի հասնեք քրիստոնեական այս կատարելությանը։`