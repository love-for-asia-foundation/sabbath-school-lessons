---
title:  Ընկերական հարաբերություններ
date:  21/07/2019
---

`Կարդացե՛ք Ժողովող 4.9-12 համարները: Ո՞րն է հիմնական գաղափարը: Առհասարակ, կյանքի ո՞ր սկզբունքի մասին է այստեղ խոսվում։`

Մեզանից շատ քչերը կարող են ապրել մենակ։ Նույնիսկ, եթե մենք սիրում ենք մենակություն, վաղ թե ուշ կզգանք հաղորդակցության սուր կարիք: Մենք իսկապես ստեղծվել ենք հաղորդակցության և ընկերության համար։ Որքա՜ն բախտավոր են նրանք, ովքեր ունեն մոտ ազգականներ, որոնք պատրաստ են մխիթարել և աջակցել դժվար պահերին:

Ցավոք, մեր եկեղեցում, աշխատանքի վայրում, հասարակության մեջ կան մարդիկ, ովքեր չունեն մեկը, ում կարող են դիմել օգնության և պարզապես օրվա վերջում երկու բառ փոխանակելու համար։ Միայնության զգացողությունը կարող է գալ յուրաքանչյուր պահի։ «Միաշաբթին ամենադժվար օրն է ինձ համար, - խոստովանել է մի չամուսնացած տղամարդ: Աշխատանքային օրերին ես շրջապատված եմ գործընկերներով, շաբաթ օրը՝ եկեղեցու եղբայրներով և քույրերով: Իսկ միաշաբթի օրերին ես բոլորովին մենակ եմ»։

`Ի՞նչ սկզբունքներ կարող ենք սովորել հետևյալ համարներից, հատկապես, եթե վերապրում ենք միայնակության ժամանակաշրջան։ Հովհաննես 16.32, 33, Փիլիպպեցիս 4.11–13։`

Որպես քրիստոնյաներ մենք ոչ միայն գիտենք, որ կա Աստված, այլ նաև գիտենք, որ կարող ենք Նրա հետ ունենալ հաղորդակցություն: Եվ մենք իսկապես կարող ենք մխիթարություն գտնել, իմանալով, որ Աստված միշտ մեր կողքին է: Սակայն Եդեմի այգում Աստծո մտերմությունն Ադամի հետ չէր խանգարում, որպեսզի Տերն ասեր. «Լավ չէ, որ մարդը մենակ լինի» (Ծննդոց 2.18)։ Այսպիսով, Աստված գիտեր, որ Ադամը՝ մեղքով չապականված աշխարհում, ունենալով նույնիսկ Իր՝ Աստծո ընկերակցությունը, այդուհանդերձ, ուներ մարդկային ընկերակցության կարիքը։ Իսկ որքա՜ն ավելի շատ մնացած բոլոր մարդիկ ունեն այդ հաղորդակցության կարիքը։

Սխալ կլիներ մտածել, որ մարդը չի կարող միայնակ լինել մեծ թվով մարդկանց շրջապատում: Ամենամիայնակ մարդկանցից ոմանք ապրում են մեծ քաղաքներում, որտեղ հաճախ են փոխհամագործակցում ուրիշների հետ։ Պարզապես այլ մարդկանց շրջապատում գտնվելը դեռ չի նշանակում, որ մարդ իրեն միայնակ, օտարացած չի զգա և հաղորդակցության կարիք չի ունենա։

`Միշտ չէ, որ հեշտ է նկատել մարդու, ով իրեն միայնակ, օտարացած, մերժված է զգում, կամ պարզապես զրուցակցի կարիք ունի: Ինչպե՞ս կարող եք դրսևորել գործուն մասնակցություն այսպիսի մարդկանց կյանքում:`