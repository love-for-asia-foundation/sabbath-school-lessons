---
title:  Մահն ու միայնությունը
date:  24/07/2019
---

Ինչ-որ մեկը մի ժամանակ հարցրել է. «Ո՞րն է մարդկանց և հավերի տարբերությունը, երբ հարցը հասնում է մահվան»։ Պատասխանը հետևյալն է. ի տարբերություն մահացող հավերի, մենք՝ մարդիկս, որ նույնպես մահանում ենք, գիտենք, որ մահանալու ենք։ Հավերը չգիտեն։ Եվ մեր վերահաս մահվան այս գիտակցությունն է, որ մեծապես ազդում է մեր այսօրվա կենսակերպի վրա։

Ինչպես գիտենք, բոլոր հարաբերությունները, ներառյալ ամուսնությունը, վաղ, թե ուշ ավարտվում են մեր մեծագույն թշնամու՝ մահվան միջոցով։ Չնայած սիրուն, միաբանությանը, վստահությանը և միասին անցկացրած ժամանակին, մենք գիտենք, որ վաղ, թե ուշ կգա մահը և մեր հարաբերությունները կավարտվեն: Այսպիսին է մեր ճակատագիրն անկման պահից ի վեր, մինչև Հիսուսի վերադարձը։

Աստվածաշունչը չի տեղեկացնում մեզ, թե առաջինն ով մահացավ՝ Ադա՞մը, թե՞ Եվան, սակայն այդ մահը հատկապես ցավոտ պետք է եղած լինի մյուսի համար, հատկապես, որ ի սկզբանե ծրագրված չի եղել, որ մահը կազմի կյանքի մի մաս։ Եթե, ինչպես տեսանք նախորդ դասերում, ընդամենը մեկ տերևի մահն ստիպեց նրանց սգալ, դժվար է պատկերացնել այն զգացմունքները, որ վերապրել են ամուսնու կամ կնոջ մահվան պատճառով:

Խնդիրն այն է, որ մենք այնքան ենք սովորել մահվանը, որ այն ընդունում ենք որպես սովորական երևույթ։ Սակայն մահը մարդու համար միշտ եղել է հակաբնական երևույթ: Մենք ամբողջ ուժով փորձում ենք դրանում գտնել գեթ մի իմաստ, բայց զուր:

`Ի՞նչ են ասում հետևյալ համարները մահվան մասին, և թե ինչպես են մարդիկ պայքարում դրա դեմ։ Եսայիա 57.1, Հայտնություն 21.4, Ա Թեսաղոնիկեցիս 4.17,18, Մատթեոս 5.4, Բ Թագավորաց 18.33, Ծննդոց 37.34։`

Անկասկած, մենք բոլորս ոչ միայն կանգնում ենք մեր սեփական մահվան իրականության դեմ-հանդիման, նաև առերեսվում ենք ուրիշների՝ մեր սիրելիների, միգուցե շատ մտերիմ ընկերների մահվան իրականության հետ։ Ուստի, վաղ, թե ուշ, մեզանից շատերը կվերապրեն մոտիկ մարդու մահվամբ առաջացած միայնակության ժամանակաշրջանը: Դա շատ ծանր և ցավալի է, և այդպիսի պահերի մենք կարող ենք ապավինել Աստծո խոստումներին։ Ի վերջո մեղքի, տառապանքի և մահվան այս աշխարհում ուրիշ ի՞նչ կարող ենք անել։

`Ինչպե՞ս կարող է ձեր եկեղեցին օգնել այն մարդկանց, ովքեր տառապում են մոտիկների մահվան պատճառով։`