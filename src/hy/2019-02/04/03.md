---
title:  Ամուրի կյանք
date:  22/07/2019
---

Մի երիտասարդ կին խոսել է ամուրի կյանքի առավելությունների մասին. «Երկու անգամ ունեցել եմ ավետարանիչ աշխատելու հնարավորություն և երկու անգամն էլ առանց երկմտելու ընդունել եմ առաջարկը»։ Ընտանիք ունեցող մարդը որոշումը կայացնելու համար մի քիչ ավելի երկար պետք է մտածի, քանի որ այն վերաբերում է ոչ միայն իրեն, այլ նաև իր կողակցին և երեխաներին։

`Ըստ Պողոսի խոսքերի, որո՞նք են ծանրակշիռ պատճառներն ամուրի մնալու համար։ Ա Կորնթացիս 7.25–34։`

Մարդկանց մեծամասնությունը կարծում է, որ ընտանիք կազմելն այն է, ինչ նրանցից ցանկանում է Աստված: Չէ՞ որ Նա է ասել. «Լավ չէ, որ մարդը մենակ լինի»։ Բայցևայնպես, Աստվածաշնչում շատ մարդկանց օրինակներ ունենք, ովքեր ամուսնացած չէին, ներառյալ Մեծագույն օրինակը՝ Հիսուս Քրիստոսն ամեն ինչում։

Երեմիան չամուսնանալու հրահանգ ստացավ (Երեմիա 16.1–3) պատմական հանգամանքներից ելնելով։ Մենք չգիտենք, արդյոք երբևէ վերացա՞վ այդ սահմանափակումը, թե՞ ոչ, սակայն պարզ և հստակ է, որ Երեմիան մեծ մարգարե էր, թեև ամուրի։

Բացի դա, Եզեկիելի ընտանեկան վիճակը, թվում է, թե այնքան էլ մեծ նշանակություն չուներ: Երբ մարգարեի կինը հանկարծամահ եղավ, նրան նույնիսկ սգալու թույլտվություն չտրվեց, քանի որ նա պետք է շարունակեր Տիրոջ հանձնարարած ծառայությունը (Եզեկիել 24.15–18)։ Ովսեե մարգարեն նույնպես ունեցավ ամուսնալուծություն, բայց կարողացավ շարունակել ծառայությունը։ Թեև այս պատմությունը մեզ տարօրինակ է թվում, Աստված նրան ասում է գնալ և ամուսնանալ անառակ կնոջ հետ՝ գիտենալով, որ նա թողնելու է Ովսեեին հանուն ուրիշ տղամարդկանց (Ովսեե 1–3)։ Ետ նայելով, մենք հասկանում ենք, որ այս ձևով Աստված ցույց է տալիս, որ Նրա սերը Իսրայելի և մեր նկատմամբ հաճախ միակողմանի է, սակայն Ովսեեի համար դա ցավոտ փորձառություն էր:

Այս օրինակներից յուրաքանչյուրում ընտանեկան կարգավիճակը գայթակղության քար չի եղել: Աստծուն անհրաժեշտ են եղել ազնվություն, հնազանդություն, ընդունակություն՝ փոխանցելու Իր կամքը: Մենք պետք է համոզված լինենք, որ մեր կյանքը չի սահմանափակվում մեր ամուսնական կարգավիճակով։ Այսօր շատերը կարող են ասել, որ եթե ընտանիք չենք կազմել, մենք չենք կայացել որպես անձնավորություն: Պողոսը կպատասխաներ. «Մի կերպարանվեք այս աշխարհի կերպարանքով»։ Փոխարենը «ձեր մարմինները ներկայացրեք կենդանի, սուրբ և Աստծո ընդունելի պատարագ» (Հռոմեացիս 12.1, 2)։

Որո՞նք են այն գործնական միջոցները, որոնցով կարող եք ծառայել և՛ եկեղեցում, և՛ եկեղեցուց դուրս գտնվող ամուրի մարդկանց։