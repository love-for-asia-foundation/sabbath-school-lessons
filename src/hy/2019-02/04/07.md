---
title:  Հետագա ուսումնասիրության համար
date:  26/07/2019
---

«Իր կյանքի ակտիվ աշխատանքում Ենովքն ամուր պահեց իր կապն Աստծո հետ: Որքան ավելի ծանր ու անհետաձգելի էին նրա գործերը, այնքան ավելի ջերմեռանդ ու անկեղծ էին նրա աղոթքները։ Երբեմն նա կտրում էր ամեն հաղորդակցություն մարդկանց հետ, հետո, որոշ ժամանակ մնալով ժողովրդի մեջ, խրատում էր նրանց՝ օգնելով խոսքերով, իր օրինակով, և նորից հեռանում էր, որպեսզի միայնության մեջ զգա և հագեցնի ծարավը Աստվածային այն ճշմարտությունների նկատմամբ, որոնք միայն Աստված կարող է տալ: Լինելով այսպիսի հաղորդակցության մեջ Աստծո հետ, Ենովքն ավելի ու ավելի էր նմանվում Տիրոջը: Նրա դեմքը շողում էր սրբազան լույսով, այն նույն լույսով, որը փայլում էր Հիսուսի դեմքին։ Երբ նա վերադառնում էր Աստծո հետ հաղորդակցությունից, նույնիսկ անաստված մարդիկ երկյուղով էին նայում նրա երեսին, որի վրա հանգչում էր երկնքի կնիքը» (Էլեն Ուայթ, Ավետարանի գործիչներ, էջ 52)։

Թեև Ենովքի պատմությունը հուսադրող է, և կարող է քաջալերել նրանց, ովքեր գերադասում են ժամանակն անցկացնել միայնության մեջ, շատերը բախվում են հարկադրական մենակությանը: Նրանք չեն ցանկանում միայնակ լինել։ Այո՛, իհարկե, մենք միշտ կարող ենք վայելել Տիրոջ հետ հաղորդակցությունը, սակայն երբեմն մենք փափագում ենք մարդկային ջերմությանն ու հաղորդակցությանը: Այդ պատճառով, կարևոր է, որ մենք՝ որպես եկեղեցի, պատրաստ լինենք օգնել նրանց, ովքեր յուրաքանչյուր շաբաթ նստած լինելով հենց մեր կողքին, անցնում են սարսափելի միայնության ժամանակաշրջանի միջով։ Միևնույն ժամանակ, եթե դուք ինքներդ եք վերապրում նման ժամանակաշրջան, եկեղեցում գտեք մեկին, ում զգում եք, որ կարող եք վստահել, և կիսվե՛ք նրա հետ։ Շատ ժամանակ մարդիկ պարզապես չեն կարողանում մարդուն նայելով ասել, թե ինչի միջով է նա անցնում։ Մարդկանց մեծամասնությունը հմտորեն դիմակավորում է իր զգացմունքները։

**Հարցեր քննարկման համար**

`Ինչպե՞ս կարող եք սովորել լինել ավելի զգայուն ձեր եկեղեցու միայնակների կարիքների նկատմամբ։`

`«Ոչ թէ կարոտության պատճառով եմ ասում. որովհետև ես սովորեցի ինչի մեջ որ կամ, նրանով բավական լինել» (Փիլիպպեցիս 4.11)։ Խորհե՛ք Պողոսի խոսքերի մասին լայն համատեքստով։ Ինչպե՞ս կարող ենք սովորել կիրառել դրանք մեզ վրա։ Միևնույն ժամանակ, ինչո՞ւ պետք է շատ զգույշ լինենք այս հատվածը մեջբերելիս այն մարդկանց մոտ, ում սիրտն իսկապես ցավում է։`

`Դասարանում խոսե՛ք այն ժամանակի մասին, երբ սարսափելի միայնության միջով եք անցել։ Ի՞նչը ձեզ օգնեց։ Ի՞նչն էր ձեզ ցավ պատճառում։ Ի՞նչ սովորեցիք, և ինչպե՞ս այն կարող է օգնել ուրիշներին։`