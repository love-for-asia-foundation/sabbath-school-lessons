---
title:  Ընկերների ընտրությունը
date:  09/07/2019
---

Կյանքում կատարած ամենակարևոր ընտրություններից մեկը, դա ընկերների ընտրությունն է։ Մեծամասամբ մենք չենք մտադրվում ընկերներ ընտրել, հաճախ ընկերությունը զարգանում է բնականոն կերպով, քանի որ մենք ժամանակն անց ենք կացնում այն մարդկանց հետ, ովքեր ունեն նույն նախընտրությունները, ինչ որ մենք։

`Ընկերներ ընտրելու ի՞նչ սկզբունքներ ենք մենք գտնում հետևյալ համարներում։ Առակաց 12.26, 17.17, 18.24, 22.24, 25։`

Առակաց 18.24 համարն ասում է, որ եթե մենք ցանկանում ենք ընկերներ ունենալ, ինքներս էլ պետք է ընկերասեր լինենք։ Երբեմն մարդիկ հայտնվում են միայնության մեջ: Նրանց մռայլ, բացասական վերաբերմունքը վանում է մարդկանց: «Նույնիսկ մեզանից լավագույններն ունեն բնավորության ոչ հաճելի գծեր: Ահա, թե ինչու է կարևոր ընկերներ ընտրելիս ընտրենք նրանց, ովքեր չեն շրջվի մեզանից, եթե նույնիսկ տեսնեն մեր անկատարելությունը։ Փոխադարձ հարգանք և քաղաքավարություն, ահա այն, ինչ պահանջում է ցանկացած հարաբերություն: Սեր և հարգանք պետք է դրսևորվեն մեկը մյուսի նկատմամբ՝ չնայելով մոտիկների սխալներին և անկատարելությանը, որքան էլ դրանք սարսափելի թվան մեզ, քանի որ հենց դա է Քրիստոսի Հոգին։ Պետք է մեր մեջ դաստիարակենք խոնարհություն և ինքնանսեմացում, և ներողամիտ լինենք ուրիշների սխալների նկատմամբ։ Սա, ի վերջո, արմատախիլ կանի ամեն տեսակի եսասիրությունն ու նեղմտությունը, ինչն էլ մեզ կդարձնի մեծահոգի ուրիշ մարդկանց նկատմամբ» (Էլեն Ուայթ, Հովվական ծառայություն, էջ 95)։

Ընկերության մասին ամենահայտնի պատմություններից մեկը Դավթի և Հովնաթանի պատմությունն է։ Եթե Սավուղը՝ Իսրայելի առաջին թագավորն ու Հովնաթանի հայրը, հավատարիմ և հնազանդ լիներ, նրա թագավորությունը կարող էր շարունակվել մի քանի սերունդ, իսկ Հովնաթանը կարող էր լինել նրա գահի ժառանգորդը։ Երբ պարզվեց, որ Սավուղն արժանի չէ իր կոչմանը, Աստված ընտրեց Դավթին որպես Իսրայելի նոր թագավոր: Այդ պատճառով, Հովնաթանը զրկվեց այն ամենից, ինչ իրավամբ իրեն էր պատկանում: Այստեղ մենք ունենք մի հզոր օրինակ, թե ինչպես ընտանիքի անդամներից մեկի (Սավուղի) սխալ ընտրությունն ազդեցություն ունեցավ մյուս անդամի վրա (Հովնաթանի)։

Սակայն Հովնաթանը ո՛չ բարկացած էր Դավթի վրա, ո՛չ էլ նախանձում էր նրան։ Դրա փոխարեն, նա որոշեց օգնել Դավթին՝ պաշտպանելով իր սեփական հոր՝ Սավուղի ցասումից։ «Հովնաթանի սիրտը կապվեց Դավթի սրտի հետ, և Հովնաթանը նրան իր անձի պես սիրեց» (Ա Թագավորաց 18.1)։ Իրական ընկերության ինչպիսի՜ հիանալի օրինակ։

`«Մի խաբվեք. չար ընկերակցություններն ապականում են բարի վարքերը» (Ա Կորնթացիս 15.33)։ Ո՞րն է եղել ձեր սեփական փորձառությունն ընկերների հետ, հատկապես նրանց, ովքեր չեն ցանկացել ձեզ վիրավորել, բայց, այդուհանդերձ, վիրավորել են։ Ինչպե՞ս կարող են ընկերության սխալ ընտրությունները վնասել ընտանեկան փոխհարաբերությունները։`