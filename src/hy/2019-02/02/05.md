---
title:  Կյանքի ընկեր ընտրելը
date:  10/07/2019
---

Եթե անհրաժեշտ է այդքան հանգամանորեն ընտրել ընկերներին, ապա որքան առավել զգույշ պետք է լինենք ապագա կողակցին ընտրելիս։ Ադամի բախտը չափազանց բերել էր, քանի որ Աստված Իր ձեռքերով էր արարել նրա կյանքի ընկերոջը: Ադամը չէր տառապել ընտրելիս, քանի որ Եվան ոչ միայն միակ, այլև կատարյալ կին էր: Մնացած մարդկանց համար հեշտ չէ, քանի որ մեզանից ոչ ոք կատարյալ չէ, և անհրաժեշտ է ընտրություն կատարել բազմաթիվ մարդկանց միջից:

Քանի որ այս որոշում չափազանց կարևոր է, Աստված մեզ առանց առաջնորդության չի թողել մեր կյանքի այս ոլորտում։ Բացի այն բոլոր կարևոր քայլերից, որոնց մենք անդրադարձանք երկուշաբթի օրվա դասի ընթացքում, կան մի քանի ավելի ստույգ քայլեր, որոնց պետք է նախաձեռնել կյանքի ընկերոջ ընտրության ժամանակ (ամուսնության հարցին ավելի մանրամասնորեն կանդրադառնանք 6-րդ դասի ընթացքում)։ Ինչպես Տիրոջը ծառայելու ընտրությունը որոշում է ողջ հետագա կյանքը, կյանքի ընկերոջ ընտրությունն էլ ունի հեռուն գնացող հետևանքներ:

`Կյանքի ընկերոջ ընտրությանը վերաբերվող ինչպիսի՞ ընդհանուր խորհուրդներ են պարունակվում հետևյալ համարներում: Սաղմոս 37.27, 119.97, Ա Կորնթացիս 15.33, Հակոբոս 1.23–25։`

Նախքան ամուսնության համար ճիշտ մարդ գտնելը, պետք է նախ և առաջ դո՛ւք լինեք ճիշտ մարդ։ «Ամեն ինչ որ կամենում եք, թե ձեզ անեն մարդիկ, այնպես էլ դուք արեք նրանց. որովհետև այս է օրենքը և մարգարեները» (Մատթեոս 7.12)։ Ինչ-որ մեկը կարող է գտնել հիանալի կողակից, ով ունի բոլոր այն հատկանիշները, որոնց մասին կարելի է միայն երազել։ Բայց եթե նա, ով պահանջում է լավ հատկանիշներ դիմացինի մեջ, ինքը չունի դրանք, խնդիրներն անխուսափելի են:

Այս օրենքը վերաբերվում է ոչ միայն ամուսնությանը, այլև ամբողջ կյանքին։ Հռոմեացիներին ուղղված թղթի սկզբում Պողոսը դիմում է հրեաներին, ովքեր դատապարտում են հեթանոսներին ամոթալի արարքների համար, այն դեպքում, երբ իրենք էլ նույնն են անում: Հիսուսը ճիշտ է ասել. «Եվ ինչո՞ւ քո եղբոր աչքի միջի շյուղը տեսնում ես, և քո աչքի միջի գերանը չես նշմարում» (Մատթեոս 7.3)։

`Որքա՞ն հաճախ եք նկատում, որ սպասում եք առաքինություններ ուրիշներից (ասենք՝ ձեր կողակցից), որոնք դուք ինքներդ չունեք։ Խորհե՛ք այդ մասին։`