---
title:  Ընտրելով կյանքի ընթացքը
date:  11/07/2019
---

Գալիս է մի պահ, երբ մենք պետք է ընտրություն կատարենք, թե ինչպես ենք ցանկանում դասավորել մեր կյանքն աշխատանքի կամ կարիերայի հարցում։ Բացառությամբ նյութապես ապահով մարդկանից, կամ նրանցից, ովքեր ամբողջ օրն աշխատում են տանը՝ հոգ տանելով տան և ընտանիքի մասին (բոլոր զբաղմունքներից ամենաազնվագույնը), մեծամասնությանը հարկ է լինում փնտրել ապրուստի միջոցներ: Իհարկե, մենք բոլորս ապրում ենք այնպիսի հանգամանքներում, որոնք նշանակալի չափով սահմանափակում են մեր աշխատանքի ընտրությունը։ Բայց մենք կարող ենք այդպիսի որոշումներ ընդունել մեր աշխատանքային զբաղվածության վերաբերյալ, որոնք մեր կյանքին կտան լրացուցիչ իմաստ և նպատակ (հատկապես այն հասկացողության լույսի ներքո, որ մենք փրկություն ունենք Հիսուս Քրիստոսում): Ինչ էլ որ մենք անենք, կարող ենք անել Աստծո փառքի համար։

`Ի՞նչ սխալ գործեց Սողոմոնը, և ինչպե՞ս կարող ենք զերծ մնալ նման սխալներից Ժողովող 2.1-11:`

Պարտադիր չէ հարուստ լինել, որպեսզի ընկնենք այն նույն թակարդը, որի մեջ ընկավ Սողոմոնը։ «Որովհետև արծաթասիրությունը ամեն չարիքների արմատն է. որին մի քանիսը անձնատուր լինելով հավատքից մոլորվեցին, և իրենց անձերը շատ ցավերով խոցեցին» (Ա Տիմոթեոս 6.10)։ Կարելի է լինել աղքատ, և սիրել փողն այնպես, ինչպես սիրում է հարուստը։

Այո՛, մենք պետք է ապրուստ վաստակենք, սակայն, անկախ այն բանից, թե ինչով ենք զբաղվում, կամ որքան ենք վաստակում, պետք չէ հարստությունը կուռք դարձնել։ Շատ ընտանիքներ տառապում են այն պատճառով, որ հայրը տարվել է գումար վաստակելու մոլուցքով և արհամարհում է ընտանիքի հետ հաղորդակցությունը: Երեխաների և կանանց մեծամասնությունը կնախընտրեին համեստ կենսաձևը՝ հոր և ամուսնու հետ ավերված հարաբերություններից:

Արարումից սկսած Աստված ծրագրել էր, որ աշխատանքը լինի կյանքի մի մասը (Ծննդոց 2.15)։ Վտանգը ծագում է այն ժամանակ, երբ մենք մեր աշխատանքը դարձնում ենք մեր կյանքի կենտրոնը կամ այն դառնում է մեզ համար միմիայն հարստություն ձեռք բերելու միջոց։ Սողոմոնը սխալվում էր իմաստ փնտրելով իր զբաղմունքներում, ու թեև նրա մտահղացումները բավականություն էին պատճառում նրան, վերջնարդյունքում նա հասկացավ, որ դրանք անիմաստ են:

`Ինչ-որ մեկն ասել է. «Քիչ մարդիկ են մահվան շեմին զղջում, որ քիչ ժամանակ են անցկացրել գրասենյակում և շատ ժամանակ՝ իրենց ընտանիքների հետ»։ Ի՞նչ կարևոր միտք կա այս հիմնավորման մեջ։`