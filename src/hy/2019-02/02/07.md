---
title:  Հետագա ուսումնասիրության համար
date:  12/07/2019
---

Ամբողջ Սուրբ Գրքում մենք հանդիպում ենք մարդու ազատ կամքի հասկացության հետ։ Նույնիսկ անմեղ Ադամն ու Եվան (Ծննդոց 3) ունեին ընտրության ազատություն, և ցավոք, նրանք սխալ տնօրինեցին այն։ Եթե անմեղ, կատարյալ էակները չարաշահեցին ազատ կամքը, այդ դեպքում ի՞նչ ասենք մեղքերի մեջ մխրճվածներիս մասին:

Հարկ է հիշել, որ կամքը հենց ազատ է, որպեսզի անկախ արտաքին և ներքին ճնշումներից, մենք պարտավոր չլինենք ընտրելու չարը: Մեր մեջ եղած աստվածային զորության շնորհիվ, մենք կարող ենք կատարել ճիշտ ընտրություն ազատ կամքի օգնությամբ, որն Աստված տվել է մեզ։ Այսպիսով, չափազանց կարևոր է, որ մանրազնին կշռադատենք մեր որոշումները՝ հատկապես խորհելով, թե այդ որոշումներն ինչպես են ազդում մեր ընտանեկան կյանքի վրա։

Իր եղբորը սպանելու Կայենի կամավոր ընտրությունը, անշուշտ, կործանեց նրա ընտանիքը։ Հովսեփին ստրկության վաճառելու նրա եղբայրների կամավոր որոշումը, կործանեց նրանց հոր կյանքը։ «Եվ նա ճանաչեց նրան և ասաց. Իմ որդու պատմուճանն է, մի չար գազան կերել է նրան. Հովսեփն անպատճառ գիշատվել է։ Եվ Հակոբը պատռեց իր հանդերձները և քուրձ հագավ իր մեջքի վրա և իր որդու համար շատ օրեր սուգ արավ։ Եվ նրա բոլոր որդիները և նրա բոլոր աղջիկները վեր կացան նրան մխիթարելու, բայց նա մերժում էր մխիթարվել, և ասաց. Ես սգով կիջնեմ գերեզմանը իմ որդու մոտ։ Եվ նրա հայրը լացեց նրա համար» (Ծննդոց 37.33–35)։

Աստվածաշնչում, ինչպես և կյանքում, մենք կարող ենք գտնել օրինակներ, թե ինչպես է ընտանիքի մի անդամի դրական կամ բացասական ազատ ընտրությունն ազդում է մյուսների վրա: Դրա մասին վկայում է, օրինակ, Կորխի, Դաթանի և Աբիրոնի ընտրությունը (Թվոց 16.1–32, տե՛ս նաև Դանիել 6.23, 24, Ծննդոց 18.19)։

**Հարցեր քննարկման համար**

`Ի՞նչ կամավոր ընտրություն եք արել այսօր։ Ձեր ընտրությունն ինչ է ասում ձեր, Աստծո և մյուս մարդկանց հետ ձեր հարաբերությունների մասին: Ձեր որոշումների մեջ կա՞ն արդյոք այնպիսիները, որոնք կցանկանայիք փոխել:`

`Աստվածաշնչյան ո՞ր հերոսներն են կատարել սխալ ընտրություններ: Ի՞նչ դասեր մենք կարող ենք քաղել նրանց սխալներից։ Ինչպե՞ս են նրանց սխալ ընտրությունները բացասաբար ազդել իրենց ընտանիքների վրա։`

`Որքան շատ ենք զղջում մեր սխալ ընտրությունների համար, այնքան թանկ է մեզ համար Ավետարանը: Աստվածաշնչյան ո՞ր խոստումներին եք դուք ապավինում, երբ զգում եք ձեր անցյալի սխալների հանցանքը:`

`Եթե ձեզանից խորհուրդ հարցնեին ամուսնության վերաբերյալ, դուք ի՞նչ խորհուրդ կտայիք նրանց և ինչո՞ւ։ Աստծո Խոսքում ի՞նչ սկզբունքներ կարող եք ցույց տալ, որպեսզի օգնեք ուրիշներին ընդունել այդ կարևոր որոշումը:`