---
title:  Ազատ կամք, ազատ ընտրություն
date:  07/07/2019
---

Որոշ քրիստոնյաներ հավատում են, որ Աստված նախքան մարդու ծնվելը կանխորոշել է նրա փրկությունը կամ կորուստը: Համաձայն այս տրամաբանության, նա, ով ի վերջո կործանվելու է, կորած կլինի հավերժության համար, քանի որ Աստված Իր իմաստությամբ որոշել է, որ այդ մարդը պետք է կորչի: Հետևաբար, ստացվում է, որ այս մարդը դատապարտված կլինի անկախ իր ընտրությունից:

Բարեբախտաբար, որպես Յոթերորդ օրվա ադվենտիստներ, մենք չենք կիսում նման աստվածաբանությունը։ Մենք հավատում ենք, որ Աստված մեզանից յուրաքանչյուրին կանչել է փրկության, և որ մինչ աշխարհի արարումը Նա մեզ ընտրել է հավիտենական կյանքը պարգևելու համար:

`Կարդացե՛ք Եփեսացիս 1.1-4, Տիտոս 1.1, 2 և Բ Տիմոթեոս 1.8, 9 համարները: Ի՞նչ են ասում մեզ այս համարները, թե մենք երբ ենք ընտրված եղել Աստծո կողմից:`

Չնայած այս հիանալի լուրին, այնուամենայնիվ, որոշ մարդիկ կորած կլինեն հավիտենականության համար (Մատթեոս 25.41)։ Թեև Աստված մեզ բոլորիս կանչել է փրկության, Նա մարդկանց տվել է ամենասուրբ պարգևը՝ կամքի ազատությունը:

`Մատթեոս 22.35-37 համարներն ի՞նչ են ասում ազատ ընտրության մասին:`

Տերը չի ստիպում մեզ սիրել Իրեն։ Սերը, որպեսզի լինի սեր, պետք է լինի կամավոր: Աստվածաշունչը պատմություն է այն մասին, թե ինչպես է Աստված կանչում մոլորված մարդկությանը և ցանկանում է առանց հարկադրանքի դեպի Իրեն գրավել նրանց սրտերը: Ամենից լավ դա կարելի է տեսնել Հիսուսի կյանքի և ծառայության մեջ, և թե ինչպես էին մարդիկ՝ օգտվելով իրենց ազատ ընտրությունից, պատասխանում Նրա կոչին: Ոմանք դառնում էին դեպի Նա, ոմանք՝ ցանկանում Նրա մահը։

Այո, Աստված ընտրել է մեզ փրկության համար, սակայն վերջնական խոսքը մերն է. մե՛նք պետք է ընտրություն կատարենք՝ ընդունելու այդ փրկությունը։ Կասկած լինել չի կարող, որ բազմաթիվ որոշումներից, որոնք մենք պետք է ընդունենք, Տիրոջը ծառայելու որոշումն ունի հսկայական հետևանքներ մեր և մեր մոտիկների համար: