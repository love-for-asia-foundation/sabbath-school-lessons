---
title:  Հետագա ուսումնասիրության համար
date:  19/07/2019
---

Երբ մենք կարդում ենք հին Իսրայելի պատմությունն անապատում, տեսնում ենք, որ մեծ փոփոխությունների առջև մարդիկ նորից ու նորից ընկնում էին՝ չնայած Աստծո սիրո և զորության զարմանահրաշ բացահայտումներին։ Երբ Իսրայելը վերջապես պատրաստ էր մտնել խոստացված երկիրը, և այդպիսով բախվել ևս մեկ փոփոխության, Մովսեսը ժողովրդին ասաց հետևյալը. «Ձեր աչքերը տեսան, ինչ որ Եհովան Բելփեգովրին արավ, որովհետև Բելփեգովրի հետևից գնացող բոլոր մարդկանց քո Եհովա Աստվածը քո միջից փչացրեց։ Բայց դուք, որ ձեր Եհովա Աստծուն հարեցիք, ամենքդ այսօր ողջ էք։ Ահա սովորեցրի ձեզ կանոններ և դատաստաններ, ինչպես որ իմ Եհովա Աստվածը պատվիրեց ինձ, որ այնպես անեք այն երկրում, ուր որ պիտի մտնեք նրան ժառանգելու համար։ Հիմա պահեք և արեք, որովհետև նա է ձեր իմաստությունը և հանճարը ազգերի առաջ, որոնք այս բոլոր կանոնները լսելով պիտի ասեն. Իրավ այս մեծ ազգը մի իմաստուն և հանճարեղ ժողովուրդ է։ Որովհետև ո՞րն է այն մեծ ազգը, որ իր աստվածներն իր մոտ լինեն, ինչպես մեր Եհովա Աստվածն ամեն բանում, որ Նրանից խնդրում ենք։ Եվ ո՞րն է այն մեծ ազգը, որ արդար կանոններ ու դատաստաններ ունենա իմ այսօր ձեր առաջին դրած այս բոլոր օրենքի նման։ Միայն զգույշ եղիր և քո հոգուն շատ զգուշութուն արա, որ միգուցե մոռանաս այն բաները որ քո աչքերը տեսան, և միգուցե նրանք սրտիցդ դուրս գան քո կենաց բոլոր օրերում, այլ քո որդիներին և որդկանցդ որդիներին սովորեցնես» (Երկրորդ Օրինաց 4.3–9)։ Որքա՜ն կարևոր է չմոռանալ այն, ինչ Տերն արել է մեզ համար։ Եվ դա անելու լավագույն միջոցը դրա մասին վկայելն է ուրիշ մարդկանց և նրանց, ովքեր գալիս են մեր ետևից: Ուշադրություն դարձրեք նաև այն բանին, թե այս ամենում որքան մեծ տեղ է զբաղեցնում ընտանիքը, քանի որ իսրայելացիները հատկապես ընտանիքում էին սովորեցնում և իրենց փորձառությունները փոխանցում իրենց երեխաներին: Իսկ Փեգովրի մեղքը կործանարար հետևանքներ բերեց ընտանեկան կյանքի համար։ «Այն հանցանքը, որն Իսրայելի վրա բերեց Աստծո դատաստանները, անբարոյականության մեղքն էր։ Հոգիներ ծուղակը գցելու կանանց հանդգնությունը չավարտվեց Բելփեգովրով» (Էլեն Ուայթ, Քրիստոնեական տուն, էջ 326)։

**Հարցեր քննարկման համար**

`Դասարանում պատմե՛ք այն մասին, թե ինչպես եք դուք նախապատրաստվել ձեր կյանքի մեծ փոփոխություններին՝ ամուսնությանը, ծննդաբերությանը, ծերությանը և այլն: Ինչպե՞ս են այս փոփոխություններն ազդել ձեր ընտանիքի վրա։ Ի՞նչ խորհուրդներ կարող եք տալ այդ նույն փուլերն անցնող մարդկանց:`

`Խորհե՛ք Սողոմոնին ուղղված Դավթի խոսքերի մասին՝ հաշվի առնելով Բերսաբեի հետ կապված մեղքի համատեքստը, մի փորձանք, որն ստվեր գցեց Դավթի հետագա կառավարման վրա և ցավագին հարված հասցրեց նրա ընտանիքին։ Արդյոք տեսնո՞ւմ ենք այս պատմության մեջ Աստծո շնորհի դրսևորումը:`