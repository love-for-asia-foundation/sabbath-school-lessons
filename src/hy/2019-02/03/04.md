---
title:  Պատրաստվելով ծնող դառնալ
date:  16/07/2019
---

Քիչ բաներ կարող են փոխել մեր կյանքն ավելի, քան երեխայի ծնունդը։ Ընտանիքում երեխայի ծնունդի հետ հարկ կլինի թողնել առաջվա կենսաձևը:

«Ինչպես որ նետերը զորեղ մարդի ձեռքում, այնպես են երիտասարդ որդիքը։ Երանի այն մարդին, որ իր կապարճը նրանցով լցրեց» (Սաղմոս 127.4, 5)։

Մյուս կողմից, երեխաների նկատմամբ չի կարելի գործադրել այնպիսի հրահանգներ, որոնք կկանխատեսեին բոլոր իրավիճակները նրանց խնամելու կամ ծագած յուրաքանչյուր խնդիրը վերացնելու համար: Նույնիսկ փորձառու ծնողները կարող են երբեմն շփոթվել իրենց երեխաների արարքներից, խոսքերից կամ հայացքներից։

Ամուսնության համար նախապատրաստվելու չափ կարևոր է նաև, որ ծնող դառնալու հույս փայփայող զույգը նախապատրաստվի այդ հիասքանչ պատասխանատվությանը։

`Թեև ծնունդների մասին հետևյալ պատմությունները բավականին եզակի են, դրանցից ի՞նչ սկզբունքներ կարող են քաղել նրանք, ովքեր պատրաստվում են ծնող դառնալ Ա Թագավորաց 1.27, Դատավորաց 13.7, Ղուկաս 1.6, 13–17, 39–45, 46–55, 76–79։`

Ի՜նչ մեծ պատասխանատվություն և հրաշալի հնարավորություն ստացան այս ծնողները։ Երեք ընտանիքներում ծնվեցին երեխաներ, որոնք հետագայում դարձան մարգարեներ և առաջնորդներ Իսրայելում, երեխաներից մեկը դարձավ խոստացված Մեսիայի նախակարապետը, իսկ Մարիամի և Հովսեփի ընտանիքում ծնվեց Ինքը՝ Քրիստոսը:

Այնուամենայնիվ, նույնիսկ եթե մեր երեխաներին բախտ չի վիճակվել դառնալ աստվածաշնչյան մարգարեներ, միևնույնն է, ծնողները պետք է պատրաստվեն իրենց կյանքում տեղի ունեցող այս արմատական փոփոխությանը։

«Նույնիսկ երեխայի ծնունդից առաջ պետք է անել այն, ինչը կօգնի հաջողությամբ պայքարել չարի դեմ։

Եթե երեխայի ծնունդից առաջ մայրը տրվում է հաճույքներին, եթե եսասեր է, գրգռվող, պահանջկոտ, ապա այս գծերը կարտացոլվեն երեխայի բնավորության մեջ: Այսպիսով, շատ երեխաներ ժառանգություն են ստանում գրեթե անհաղթահարելի հակումներ չարի նկատմամբ» (Էլեն Ուայթ, Ադվենտիստական ընտանիք, էջ 256)։

`Լինի դա սեփական երեխաների դաստիարակությունը կամ ուրիշ մարդկանց նկատմամբ խնամքը, ինչպե՞ս կարող ենք լավագույն ձևով կատարել մեր պարտականությունները:`