---
title:  Նախապատրաստվելով մահվանը
date:  18/07/2019
---

Եթե մեզ վիճակված չէ Քրիստոսի երկրորդ գալուստը կենդանի դիմավորել, ապա մեզ սպասվում է հնարավոր փոփոխություններից ամենամեծը՝ մահը։ Ամուսնության և ծնունդի հետ մեկտեղ, ո՞ր փոփոխությունն է, որ ունի ավելի մեծ ազդեցություն ընտանիքի վրա, քան մոտ հարազատի մահը։

`Կարդացե՛ք Ա Կորնթացիս 15.24-26 համարները: Ի՞նչ են մեզ այս համարներն ասում մահվան մասին:`

Հաճախ մահը գալիս է անսպասելի և ողբերգական կերպով։ Յուրաքանչյուր օր տղամարդիկ, կանայք և նույնիսկ երեխաները հեռանում են կյանքից։ Հազարավոր մարդիկ վիշտ են վերապրում հարազատի կորուստի պատճառով:

Միակ բանը, ինչ կարելի է անել, դա համոզվելն է, որ մենք հավատով կապված ենք Տիրոջ հետ և գտնվում ենք Նրա արդարության ծածկոցի տակ (տե՛ս Հռոմեացիս 3.22): Մահվանը նախապատրաստվելու ուրիշ միջոց չկա, չ՞է որ դուք չգիտեք, թե նա երբ կգա ձեր և ձեր սիրելիների մոտ:

Մյուս կողմից, ի՞նչ կանեիք, եթե իմանայիք, որ ունեք ընդամենը մի քանի ամսվա կյանք։ Մենք չենք կարող պարզորոշ իմանալ, թե երբ մահը կհասնի մեզ, սակայն միանշանակորեն կարող ենք իմանալ, թե երբ ենք մոտենում մեր կյանքի վերջին։ Այդ պատճառով, շատ կարևոր է մեզ և մեր ընտանիքին նախապատրաստել անխուսափելիին։

`Գ Թագավորաց 2.1-4 համարներում կարդացե՛ք Դավթի վերջին խոսքերը, որ ասել է իր որդի Սողոմոնին: Ի՞նչ դաս կարող ենք քաղել այս խոսքերից, որոնք վերաբերվում են ինչպես մեր, այնպես էլ մեր ընտանիքի անդամների մահվանը պատրաստվելուն:`

Ինչ-որ մեկը կարող է առարկել. Ա՜յ քեզ բան, Դավիթը, ով Ուրիային սպանեց այն բանից հետո, երբ անօրինաբար տիրացել էր նրա կնոջը (տե՛ս Բ Թագավորաց 11), խորհուրդ է տալիս իր որդուն քայլել Տիրոջ ճանապարհներով։ Մյուս կողմից, միգուցե հենց այդ մեղքի և դրա սարսափելի հետևանքների պատճառով էր, որ Դավթի խոսքերն այդքան զորեղ էին։ Նա, անկասկած, փորձում էր նախազգուշացնել իր որդուն այն անխոհեմությունից, որն իրեն այդքան շատ վիշտ էր պատճառել։ Դավիթն իր սեփական դառը փորձի վրա գիտեր մեղքի իսկական գինը, և հույս ուներ զերծ պահել իր որդուն այն ցավից, որն ինքն էր զգացել։