---
title:  Նախապատրաստվելով ծերությանը
date:  17/07/2019
---

«Մեր տարիների օրերը յոթանասուն տարի են, և եթե զորությունով ութսուն տարի էլ լինեն, նրանց փառքն աշխատանք է և ցավ. Որովհետև շուտով է անց կենում, և մենք թռչում ենք» (Սաղմոս 90.10)։ Մովսեսի այս խոսքերը մեզ հիշեցնում են ժամանակի անխափան ընթացքի մասին։ Տարիներն անցնում են, և մենք սկսում ենք մեր մարմնում տեսնել և զգալ փոփոխությունները։ Մեր մազերը սպիտակում, կամ թափվում են, շուտ ենք հոգնում, իսկ ֆիզիակական ցավերն ու հիվանդությունները դառնում են մեր ամենօրյա ուղեկիցները։ Եթե մենք ամուսնացած ենք և ունենք երեխաներ, մեր երեխաները կարող են ունենալ իրենց երեխաներին, և այդ ժամանակ մենք կարող ենք վայելել մեր թոռների հետ հաղորդակցությունը։ Կյանքի նախորդ փուլերն օգնում են մեզ պատրաստվել վերջինին։

`Կարդացե՛ք Սաղմոս 71 գլուխը: Ի՞նչ է այս սաղմոսը սովորեցնում մեզ ոչ միայն պարզապես ծերությանը նախապատրաստվելու, այլ կյանքի մասին առհասարակ։`

Սաղմոս 71-ը ծեր մարդու սաղմոս է, ով կրել է կյանքի դժվարությունները, բայց նա երջանիկ է, քանի որ իր ողջ կյանքում վստահել է Աստծուն։ Ծերությունը սարսափելի չէ, եթե դուք վստահել եք Աստծուն դեռևս երիտասարդ տարիքում: Այս սաղմոսի հեղինակը կիսվում է երեք կարևոր դասերով, որոնք նա սովորել է՝ մոտենալով իր կյանքի վերջին փուլին։

1. Զարգացրեք խոր, անձնական ճանաչում Աստծո մասին։ Երիտասարդ տարիներից սկսած (Սաղմոս 71.17) Աստված եղել է նրա զորավոր ապավենը (Սաղմոս 71.1, 7) և նրա Փրկիչը (Սաղմոս 71.2)։ Աստված վեմ է և բերդ (Սաղմոս 71.3), նրա հույսն ու ապավենը (Սաղմոս 71.5)։ Սաղմոսերգուն խոսում է Աստծո հրաշքների մասին (Սաղմոս 71.16, 17) և Նրա ուժի և զորության (Սաղմոս 71.18) և բոլոր այն մեծ գործերի մասին, որոնք Նա արել է (Սաղմոս 71.19)։ Ի վերջո, նա բացականչում է. «Ով Աստված, ո՞վ է Քեզ նման» (Սաղմոս 71.19)։ Ամենօրյա զրույցներն Աստծո հետ, երբ մենք ուսումնասիրում ենք Նրա Խոսքը, խորհում ենք այն ամենի մասին, ինչ Նա անում է մեզ համար, խորացնում են մեր հոգևոր փորձառությունները։

2. Զարգացրեք լավ սովորույթներ։ Լավ սնունդը, մարզանքները, ջուրը, արևը և հանգիստը կօգնեն մեզ ավելի երկար և ավելի լավ վայելել կյանքը։ Հատուկ ուշադրություն դարձրե՛ք այն բանին, թե ինչ է ասում սաղմոսերգուն վստահելու (Սաղմոս 71.3), փառաբանելու (Սաղմոս 71.6) և հուսալու (Սաղմոս 71.14) սովորությունների մասին:

3. Զարգացրեք սերն Աստծո գործի նկատմամբ։ Այս սաղմոսում մարդը, ում մասին խոսվում է, չէր սպասում, որ ծերության օրերում պարապ կնստի։ Նույնիսկ այդ ժամանակ նա ցանկանում էր փառաբանել Աստծուն (Սաղմոս 71.8) և ուրիշներին պատմել Նրա մասին (Սաղմոս 71.15–18)։

`Ավագ սերնդի ներկայացուցիչներն ի՞նչ կարող են ասել իրենց տարիքի առավելությունների մասին: Ի՞նչ գիտեք այժմ, ինչը չգիտեիք երիտասարդ ժամանակ,և ինչո՞վ կարող եք կիսվել երիտասարդների հետ:`