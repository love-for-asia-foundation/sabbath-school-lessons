---
title:  Պատրաստվելով ամուսնության
date:  15/07/2019
---

Ամենամեծ փոփոխություններից մեկը, որին բախվում է մարդը, նրա ամուսնությունն է։

Իհարկե, ոչ բոլոր մարդիկ են ամուսնանում։ Ի վերջո, Հիսուսը՝ մեր մեծագույն օրինակը, երբեք չի ամուսնացել, ինչպես և չեն ամուսնացել աստվածաշնչյան շատ հերոսներ։

Այնուամենայնիվ, շատ մարդիկ ամուսնանում են, և այդ իսկ պատճառով Աստվածաշունչը շատ բան է ասում ամուսնության մասին, որն անկասկած զգալի չափով փոխում է մեր կյանքը:

Աստվածաշնչում հիշատակված առաջին սոցիալական երևույթն ամուսնությունն է։ Աստծո համար ամուսնությունն այնքան կարևոր է, որ ամուսնության մասին այն խոսքերը, որոնք Նա ասաց Ադամին և Եվային Եդեմի այգում, հանդիպում են ևս երեք տեղ Սուրբ Գրքում։ «Սրա համար մարդը կթողի իր հայրը և իր մայրը, և կհարի իր կնոջը. և մեկ մարմին կլինեն» (Ծննդոց 2.24, տե՛ս նաև Մատթեոս 19.5, Մարկոս 10.7, Եփեսացիս 5.31)։ Այս համարները մեզ ասում են, որ երբ մարդն ամուսնանում է, նրա կյանքի ամենակարևոր հարաբերությունը պետք է լինի իր և իր կողակցի հարաբերությունը: Այս կապը նույնիսկ ամուր է ծնողների և երեխաների միջև եղած կապից: Պատճառներից մեկը, թե ինչու է տղամարդու և կնոջ ամուսնությունն այդքան կարևոր Աստծո համար, այն է, որ այն խորհրդանշում է այն հարաբերությունը, որը գոյություն ունի Իր Որդի Հիսուսի և եկեղեցու՝ Նրա հարսնացուի միջև (Եփեսացիս 5.32)։

Եթե դուք որոշել եք տուն կառուցել, նախ և առաջ պետք է կանգ առնեք և նախահաշիվ կազմեք (Ղուկաս 14.28–30): Սա կրկնակի ճիշտ է, երբ խոսքը գնում է ընտանիք ստեղծելու մասին: Տունը կառուցվում է աղյուսով և շաղախով, փայտով և երկաթով, լարերով և ապակիներով։ Ընտանիքը կառուցվում է նյութերով, որոնք ոչ միշտ են տեսանելի:

`Որո՞նք են այն բաղադրիչները, որոնք կենսական նշանակություն ունեն կյանքի բոլոր ոլորտներում, հատկապես կարևոր են ամուսնությանը նախապատրաստվելու համար։ Ա Կորնթացիս 13.4–8, Գաղատացիս 5.22, 23։`

Ամուսնության նախապատրաստությունը պետք է սկսվի յուրաքանչյուրից անհատապես։ Միևնույն ժամանակ, մենք պետք է ուշադիր հետևենք մեր ապագա կողակցին, որպեսզի համոզվենք, որ նա կարող է լավ լրացում լինել մեզ համար։ Արդյոք Նա սիրո՞ւմ է աշխատել (Առակաց 24.30–34)։ Նա բորբոքվո՞ղ է (Առակաց 22.24)։ Արդյոք ձեզ կապո՞ւմ են ընդհանուր համոզմունքները (Բ Կորնթացիս 6.14, 15)։ Ինչպե՞ս են իմ ընտանիքի անդամներն ու ընկերները վերաբերվում իմ ապագա կողակցին (Առակաց 11.14)։ Ես ղեկավարվում եմ հավատո՞վ, թե՞ միմիայն զգացմունքներով (Առակաց 3.5, 6)։ Այս հարցերի պատասխանները կարող են նշանակել ապագա երջանկություն, կամ զղջումներով լի կյանք:

`Խորհե՛ք երջանիկ ամուսնության օրինակների մասին։ Ի՞նչ սկզբունքներ եք գտնում դրանցում, որոնք կարող են կիրառվել նաև ներանձնային այլ տեսակի փոխհարաբերություններում։`