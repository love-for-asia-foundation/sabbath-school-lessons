---
title:  Սրտերի դարձի գալը զոհասեղանի մոտ
date:  24/09/2019
---

`Կարդացե՛ք Գ Թագավորաց 18.20-45 համարները: Ստորև բերված տողերում գրե՛ք, այս հատվածի կարճ բովանդակությունը։ Թեև համատեքստն ամբողջովին տարբեր է, ինչպե՞ս կարող են այստեղ ներկայացված սկզբունքները կիրառվել ընտանեկան կյանքում։`

Կարմեղոս լեռան վրա Եղիան ցանկանում էր իր ազգի կողմից տեսնել ուխտի նորոգումը, իրենց հայրերի հավատին դառնալը, որն իրենց կյանքին, իրենց տներին և երկրին բժշկություն կբերեր։

Երեկոյան զոհի ժամը։ Երբ հեթանոս քուրմերն անհաջողություն ունեցան, այդպես էլ, չկարողանալով կատարել զոհաբերությունը, հերթը հասավ Եղիային։ Նա չէր շտապում։ Օրվա ժամի ցուցումն այստեղ պատահական չէ, այն ուշադրությունն ուղղում է Աստծո փրկության ծրագրի վրա, որը բացվում է սրբարանի ծառայության մեջ (համեմատե՛ք Ելից 29.41)։ «Ինձ մոտ եկեք» (Գ Թագավորաց 18.30) հրավերը հիշեցնում է մեղավորներին ուղղված Փրկչի հրավերի մասին (համեմատե՛ք Մատթեոս 11.28)։ Սեփական երեխայի անհնազանդությունից տառապող ծնողները կարող են վստահ լինել, որ Աստված նրանց սիրում է նույնքան շատ, որքան Նա սիրում էր իսրայելացիներին։ Աստված անդադար աշխատում է անհնազանդներին Իրեն բերելու համար։

Եղիայի ուշադրությունը Եհովայի զոհասեղանի նկատմամբ համարժեք է այն բանին, թե ինչպես է մեր օրերում Հիսուսը և Նրա փրկարար ողորմությունը բարձրացվում մեր ընտանիքներում։ Ընտանեկան երկրպագությունը՝ Նրա հետ աղոթքով խոսելու, Նրա մասին միմյանց հետ խոսելու, փրկության Նրա անվճար պարգևը նորովի ստանալու և Նրա ուսմունքի վրա խորհելու հնարավորությունն է։

Այն պատասխանը, որի մասին Եղիան խնդրում էր, կլիներ նշան, որ Աստված կրկին ընդունում է նրանց։ Գ Թագավորաց 18.37 համարն ասում է, որ «այս ժողովուրդն իմանա ... Դու հետ կդարձնես նրանց սրտերը»։ Մենք չենք կարող մեր սրտերը դարձնել դեպի Աստված, մենք միայն կարող ենք խնդրել Նրա ողորմությունը, իսկ այդ ողորմությունը Նա ձրի է տալիս։

Լափող կրակը թափվեց ոչ թե մեղավորների, այլ զոհի վրա՝ մատնանշելով Հիսուսին, Ում Աստված «մեզ համար մեղք արեց, որ մենք Աստծո արդարությունը լինենք Նրանում» (Բ Կորնթացիս 5.21)։ Ժողովրդի շուրթերից խոստովանության և փառաբանության խոսքեր լսվեցին։ Կեղծ մարգարեները սպանվեցին, քանի որ նրանք չէին արձագանքել Աստծո կանչին։ Եվ թարմացնող անձրևն իրենով ասես նշանավորեց, որ երկրի վրայից անեծքը հանվել է։

`Ի՞նչ վիճակում է ձեր տան «զոհասեղանը»։ Եվ եթե այն վերականգնման կարիք ունի, ինչպե՞ս կարող եք դա անել:`