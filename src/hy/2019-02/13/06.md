---
title:  Սրտերի դարձի գալը վերջին օրերում
date:  26/09/2019
---

Որոշ իմաստով մենք՝ որպես ադվենտիստներ, մեզ տեսնում ենք Հովհաննես Մկրտչի դերում։ Բարեփոխության և ապաշխարության մունետիկը փորձում էր պատրաստել Հիսուսի առաջին գալուստի ճանապարհը։ Մենք՝ որպես շարժում, անում ենք նույնը Հիսուսի երկրորդ գալուստի համար։

`Աղոթքով կարդացե՛ք Ղուկաս 1.17 համարը: Ինչպե՞ս են այս խոսքերն արտահայտում մեր առաքելության էությունը:`

Երկնային Հայրն Իր զավակների սրտերն Իրեն և մեկը մյուսին դարձրեց Քրիստոսի խաչի միջոցով։ Եղիայի լուրը կոչ է անում ընտանիքներին հավատալ այս անհավանականորեն բարի լուրին (Բ Կորնթացիս 5.18–21, համեմատե՛ք Եփեսացիս 2.11–18) և դառնալ ողորմությամբ լի մարդիկ, իսկ Սուրբ Հոգին նրանց մեջ կաճեցնի սիրո բերքը։

Աշխարհն ունի անշահախնդիր հոգատարության, անդավաճան հավատարմության և անսասան նվիրվածության կարիքը: Աստծո ողորմությամբ քրիստոնյա ընտանիքները կարող են դրսևորել այդ ամենը։ Բացի դա, մենք պետք է հասկանանք, որ այն լուրը, որը մենք տանում ենք աշխարհին, արդիական է նաև մեզ համար։ Մինչև Ավետարանի, միաբանության, սիրո, ինքնազոհության սկզբունքները չդրսևորվեն մեր մեջ, հատկապես մեր ընտանիքներում, մենք այդ լուրն ուրիշների հետ կիսելու զորություն չենք ունենա։ Բոլոր պերճախոս քարոզները, տրամաբանական բացատրությունները և աստվածաշնչյան փաստերը բավարար չեն։ Աշխարհը կարիք ունի տեսնելու, թե ինչպես են մեր կյանքում, հատկապես մեր ընտանիքներում դրսևորվում ապաշխարությունը, վերստին ծնունդը, սերը և նվիրվածությունը, որի մասին մենք քարոզում ենք։ Հովհաննես Մկրտչի նման, ով ուներ մարդկանց կյանքը վերափոխող և իր քարոզներն արդյունավետ դարձնող զորություն, մենք ևս կարող ենք նույնն անել Աստծո շնորհի օգնությամբ, եթե համաձայն ենք համագործակցել Նրա հետ։

Հիսուսի միջոցով մենք դարձել ենք երկնային ընտանիքի մի մաս (Եփեսացիս 3.15)։ Դրա համար, ինչպիսին էլ որ լինի մեր ընտանիքի կազմը, մենք կանչված ենք լինելու այն Աստծո վկաները, Ում պարտավորվել ենք ծառայել, և ոչինչ այնքան ավելի արդյունավետ չի դարձնում մեր վկայությունը, որքան ցույց տալ աշխարհին, թե ինչպիսին կարող է լինել ընտանիքն Ավետարանի զորության շնորհիվ։

`Ի՞նչ մի առանձնահատուկ բան կարող եք անել, որպեսզի ձեր ամենամտերիմներին, ընտանիքին կամ որևէ մեկին ցույց տաք, որ սիրում և հոգ եք տանում նրանց մասին։`