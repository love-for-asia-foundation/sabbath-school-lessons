---
title:  Մարգարեություն դարձի եկած սրտերի մասին
date:  22/09/2019
---

`Համեմատե՛ք Եղիայի գալուստի կանխասումը Նոր Կտակարանյան համարների հետ, որոնք վկայակոչում են այս իրադարձությունները։ Մաղաքիա 4.5, 6, Մատթեոս 11.14, 15, 17.10, Մարկոս 6.15, Ղուկաս 1.17։`

Մաղաքիայի օրերին՝ «Հետ դարձեք դեպի Ինձ, և ես էլ կդառնամ դեպի ձեզ» ժողովրդին ուղղված Աստծո կոչը հանդիպեց մեծամիտ պատասխանի. «Ի՞նչ բանում հետ դառնանք» (Մաղաքիա 3.7)։ Հիասթափված մարգարեն հայտարարեց, որ արթնացման համար ևս մեկ հնարավորություն կտրվի։ Հիշեցնելով Եղիա մարգարեի սկսած բարեփոխումը (Գ Թագավորաց 18.37), Մաղաքիան կանխասեց ևս մեկ գալուստ, որի նպատակը «հայրերի սիրտը դեպի որդիքը և որդկանց սիրտը՝ դեպի իրենց հայրերը» դարձնելն է (Մաղաքիա 4.6)։

Համաձայն հրեական ավանդույթի, Եղիան անձամբ պետք է գա որպես Մեսիայի նախակարապետ (համեմատե՛ք Մատթեոս 17.10, Մարկոս 6.15)։ Սակայն Նոր Կտակարանը Հովհաննես Մկրտչի գալը ներկայացնում է որպես այս մարգարեության իրականացում (Մատթեոս 11.14, 15, Ղուկաս 1.17)։

`Ըստ ձեզ՝ ի՞նչ է նշանակում «դարձնի ... սիրտը» արտահայտությունը։`

Այս արտահայտության վերաբերյալ հնարավոր են մի քանի մեկնաբանություններ: 1.Այն ցույց է տալիս Տիրոջ հետ Իսրայելի ժողովրդի հաշտությունը։ Աստված՝ որպես Հայր (Եսայիա 63.16), «... չէ պահում Իր բարկությունը հավիտյան» Իր զավակների վրա (Միքիա 7.18, 19), այլ կոչ է անում նրանց դառնալ դեպի Իրեն (Եսայիա 44.22, Մաղաքիա 3.7)։ 2.Այս արտահայտությունը ցույց է տալիս հաջորդող սերունդների վերամիավորումն իրենց հավատացյալ նախնիների հետ ուխտի վերանորոգման միջոցով։ Աստծո ժողովրդին ուղղված մարգարեական կոչը՝ հետևել նահապետների հավատին, շատ անգամ է հնչում Հին Կտակարանում։ Կշարունակե՞ր արդյոք երկիրը լինել օրհնված բնակավայր, թե ոչ, ուղղակիորեն կապված էր ուխտի հավատարմության հետ (Երկրորդ Օրինաց 4.29–31)։ 3.Սրտերի դարձի գալը նշանակում է ընտանեկան հարաբերությունների վերականգնում։ Ծնողների և երեխաների միջև փոխհարաբերություններից է կախված երկիրը և Աստծո օրհնությունները ժառանգելու իրավունքը: (Առակաց 2.21)։

`Ի՞նչ կապ կա Աստծո և մեր ընտանիքներում վերականգնված հարաբերությունների միջև: Ինչո՞ւ պետք է մեկը նախորդի մյուսին։`