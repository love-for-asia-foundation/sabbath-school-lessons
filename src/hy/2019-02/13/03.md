---
title:  Ընտանիքի վերամիավորումը
date:  23/09/2019
---

Բահաղի երկրպագության ներմուծումը Իսրայելի Աքաաբ թագավորի սիդոնացի կնոջ՝ Հեզաբելի միջոցով, արագացրեց ազգի բարոյական անկումը։ Աստծո ուսմունքները, որոնք վեհացնում են ամուսնությունը, ընտանիքը, սեռական հարաբերությունները, ստվերվում էին այնպիսի արարքներով, ինչպիսիք էին խառնամուսնությունները, մարմնավաճառությունը և այլ սեռական այլասերվածություններ։ Եվ այդ ժամանակ, երկրպագության հարցում պայքարի ասպարեզ դուրս եկավ Եղիան, ում միայն անունը՝ «Եհովան իմ Աստվածն է», հանդիմանեց Բահաղին երկրպագողներին։

`Ինչպե՞ս Եղիան մերժեց հեթանոսական նախապաշարմունքները և ընտանիքներում նոր կյանք ներշնչեց։ Գ Թագավորաց 16.29–17.24, համեմատե՛ք Ղուկաս 4.25, 26 հետ։`

Եղիան երկրի վրա դարձավ անցանկալի անձնավորություն երկրի վրա երաշտի մասին անեծքը հայտարարելուց հետո։ Աստված նրան թաքցրեց ամենաանսպասելի վայրում՝ Սիդոնի Սարեփթա քաղաքում, մի աղքատ այրի կնոջ տանը, որը շատ հեռու չէր Հեզաբելի հայրենի քաղաքից։ Եղիան այրու համար ստեղծեց ծանրագույն փորձություններից մեկը. նա պետք է իր յուղի, ալյուրի վերջին մնացորդով կերակրեր Եղիային, իսկ իր ապագան վստահեր Աստծուն։ Նրա հավատը դարձավ առասպելական։ Հիսուսն Ինքը հետագայում գովեց նրան (Ղուկաս 4.26)։ Երբ այրու յուղն ու ուտելիքը չպակասեցին շատ օրեր անց, նա ավելի շատ բան հասկացավ Եհովայի մասին։ Հետո նրա միակ որդին հիվանդանում և մահանում է։ Իր վիշտը Եղիային արտահայտելով, նա արտացոլեց այն կրոնը, որը տարածված էր այդ վայրում: Հատկապես Իսրայելին սպառնացող այդ այլասերված կրոնն էր պահանջում ծնողների մեղքերի համար երեխաների զոհաբերությունը: (Գ Թագավորաց 17.18, համեմատե՛ք Երեմիա 19.5, Միքիա 6.7)։

`Ի՞նչ ազդեցություն ունեցավ փյունիկացի այրու հոգևոր փորձառության վրա իր որդու հետ վերամիավորումը։ Գ Թագավորաց 17.24։ Ի՞նչ կարող ենք սովորել նրա խոսքերից։`

Մոր արձագանքը ցույց է տալիս Եղիայի լուրի ազդեցությունը։ Աստծո և Նրա Խոսքի նկատմամբ հավատ է առաջանում սրտերում, երբ Նրա զորությամբ կյանքը վերականգնվում, և ընտանիքը վերամիավորվում է։ Շատերն այսօր ուշադրություն դարձնելով միայն վարդապետությանը, իրենց հոգևոր փորձառության մեջ մնում են գաղջ: Սակայն, երբ մարդիկ Աստծո Խոսքի ճշմարտություններն անձնապես են վերապրում, և նորոգվում են ընտանեկան փոխհարաբերությունները, հավատքն ավելի ու ավելի է ամրանում սրտում։

`Ի՞նչ ընտանեկան վերամիավորումների եք դեռևս սպասում։ Աստծո ո՞ր խոստումներն են ձեզ վերամիավորման հույս տալիս։`