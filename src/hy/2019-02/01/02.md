---
title:  Սկզբում
date:  30/06/2019
---

Աստվածաշունչն իր պատմությունն սկսում է ամենասկզբից. և պատահական չէ, որ այն սկսվում է «Սկզբումն էր…» բառով (Ծննդոց 1.1): Ծննդոց գրքի առաջին գլուխը պատմում է այն մասին, թե ինչպես է «անձև ու դատարկ» Երկիրը (Ծննդոց 1.2) վերածվում կատարյալ աշխարհի, որի մասին Ինքն Աստված վեցերորդ օրն ասաց. «շատ բարի է» (Ծննդոց 1.31): Ըստ էության, այստեղ նկարագրվում է մեր աշխարհի ծնունդը:

`Կարդացե՛ք Ծննդոց 1 գլուխը: Ըստ այստեղ նկարագրված բազմաթիվ իրադարձությունների, հա՛րց տվեք ինքներդ ձեզ, թե արդյո՞ք այստեղ առկա է պատահականության թեկուզ մի ամենափոքր տարր, կամ ամե՞ն բան տեղի է ունենում համաձայնեցված՝ անհրաժեշտ ժամանակում և անհրաժեշտ վայրում: Ի՞նչ է ձեր պատասխանն ասում Աստծո բնավորության մասին:`

Էլեն Ուայթը գրել է, որ «կարգ ու կանոնը Երկնքի առաջին օրենքն է» (Ժամանակների նշաններ, 1908թ. հունիսի 8): Ակնհայտ է. երկրի վրա թագավորում է նույն օրենքը: Թեև մեղքը որոշակի չափով խախտել է բնության աշխարհը, դեռևս գոյություն ունեն կարգ, ռիթմ և օրինաչափություն:

`Կարդացե՛ք Ծննդոց 8.22 համարը: Ինչպե՞ս է այստեղ դրսևորվում կարգ ու կանոնը:`

Նույնիսկ մեղանչումից հետո տարվա եղանակները հաջորդաբար փոխարինում են իրար: Երկնքի լուսատուների, արևի և լուսնի հետ մեկտեղ, որոնք նախասահմանված են «ցերեկը գիշերից բաժանելու … նշանների և ժամանակների, և օրերի և տարիների համար լինելու» (Ծննդոց 1.14), տրվել են նաև ժամանակներ, որոնք Աստծո կողմից արարված աշխարհին տալիս են բնական շարժման ռիթմ: Ու թեև մենք հիմա տեսնում ենք միայն ապագայի առկայծումները, Եսայիա 66.23-ն ասում է, որ նոր երկնքում և նոր երկրում նույնպես առկա կլինի որոշակի բոլորապտույտ:

`Խորհե՛ք այն մասին, թե ինչպես է շաբաթն ազդում ձեր կյանքի, հատկապես ձեր ընտանեկան կյանքի վրա, ինչպիսին էլ որ այն լինի: Որո՞նք են շաբաթի կանոնավորության տեսանելի առավելությունները:`