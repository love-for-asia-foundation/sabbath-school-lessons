---
title:  Անսպասելին
date:  02/07/2019
---

Հույն փիլիսոփա Հերակլիտն ասում է. «Ամեն բան անցնում է, ամեն բան փոխվում է»: Երբ թվում է, թե ամեն բան լավ է, տեղի է ունենում անսպասելին: Աշխատանքի կորուստ, կամ հիվանդություն, հրդեհ, տարերային աղետ, կամ դժբախտ պատահար: Իհարկե, ոչ բոլոր փոփոխություններն են բացասական: Կարող է լինել այնպես, որ աշխատանքային առաջխաղացումը ձեզ ապահովի ավելի լավ ֆինանսական պայմաններով: Կամ միգուցե կհանդիպեք մեկին, ով կդառնա ձեր ամուսինը. շատերի կողմից սպասվող փոփոխություններ:

Ամեն դեպքում, մեր կյանքի հանգիստ ռիթմը ցանկացած պահի կարող է խզվել, իսկ մեր կողմից ամեն կառուցվածը՝ քանդվել:

Հոբը, ըստ ամենայնի, չէր սպասում իր կյանքի այս նոր փուլին: Աստվածաշունչը նկարագրում է նրան որպես մի մարդ, ով «կատարյալ և ուղիղ և աստվածավախ էր, և հեռանում էր չարությունից» (Հոբ 1.1)։ Մենք գիտենք նաև, որ նա ամուսնացած էր և ուներ յոթ որդի և երեք դուստր, և շատ հարուստ էր (Հոբ 1.2, 3): Երբ հասնում ենք գրքի կեսին, տեսնում ենք, որ նա կրել է առնվազն վեց մեծագույն կորուստ. ունեցվածքի, աշխատուժի, երեխաների, առողջության, սեփական կնոջ աջակցության և ընկերների քաջալերության կորուստ: Նրա աշխարհը տակնուվրա եղավ, իսկ ընտանեկան կյանքն ավերվեց:

Թեև Հոբին վրա հասավ բացառիկ դժբախտություն, մեզանից ո՞վ չի ունեցել անսպասելի փոփոխություն, որը նույնպես շատ բացասական է եղել: Հանկարծակի և անդառնալիորեն մեր և մեր ընտանիքի կարգավորված կյանքը հիմնովին փոխվում է:

Սա նորություն չէ: Աբելը հավանաբար չէր մտածում, որ իրեն կարող են սպանել, իսկ Հովսեփը ստույգ չէր սպասում, որ իրեն ստրկության կվաճառեն Եգիպտոս: Երկու դեպքում էլ ընտանիքի անդամները դարձան դավաճաններ, և երկու պատմություններում էլ տեղի ուեցած իրադարձությունները նկատելիորեն ազդեցին ընտանիքների մյուս անդամների վրա: Սուրբ Գիրքը լիքն է այն օրինակներով, թե ինչպես է առանձին մարդու և նրա ընտանիքի կյանքն ուժեղ կերպով փոխվել անսպասելի իրադարձությունների պատճառով:

`Ինչպե՞ս է ձեր հավատն օգնել ձեզ այն փորձությունների մեջ, որոնք անսպասելիորեն խախտել են ձեր կյանքի ռիթմը:`