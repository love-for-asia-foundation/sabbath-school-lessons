---
title:  Կյանքի ռիթմերը
date:  29/06/2019
---

### Այս շաբաթվա ուսումնասիրության համար կարդացե՛ք.
Ծննդոց 1, Ծննդոց 8.22, Սաղմոս 90.10, Հոբ 1.13–19, Գործք առաքելոց 9.1–22, Փիլիպպեցիս 1.6, Հռոմեացիս 8.1:

> <p>Հիշելու համարը.<p>
> «Ամեն բանի ժամանակ կա. և ժամանակ՝ երկնքի տակի բոլոր ձեռնարկության» (Ժողովող 3.1):

Պոեզիայի ամենագեղեցիկ համարներից մեկը, որ դուրս է եկել Սողոմոն թագավորի գրչի տակից, հնչում է այսպես. «Ամեն բանի ժամանակ կա. և ժամանակ՝ երկնքի տակի բոլոր ձեռնարկության։ Ծնելու ժամանակ և մեռնելու ժամանակ, տնկելու ժամանակ և տնկածը պոկելու ժամանակ, սպանելու ժամանակ և բժշկելու ժամանակ, քանդելու ժամանակ և շինելու ժամանակ, լալու ժամանակ և ծիծաղելու ժամանակ, սգալու ժամանակ և պարելու ժամանակ, քարեր դեն գցելու ժամանակ և քարեր ժողովելու ժամանակ, գրկելու ժամանակ և գրկելուց հեռանալու ժամանակ, որոնելու ժամանակ և կորցնելու ժամանակ, պահելու ժամանակ և դեն գցելու ժամանակ, պատառելու ժամանակ և կարելու ժամանակ, լռելու ժամանակ և խոսելու ժամանակ, սիրելու ժամանակ և ատելու ժամանակ, պատերազմի ժամանակ և խաղաղության ժամանակ» (Ժողովող 3.1–8):

Այս բառերն ընդգրկում են մարդկային գոյության մեծ մասը՝ մեր կյանքի ժամանակաշրջանները: Այո՛, ծննդյան իսկ պահից մեր կյանքն անցնում է բազմաթիվ փոփոխությունների միջով: Դրանք միշտ չէ, որ հաճելի են, և միշտ չէ, որ դրանց վերահսկում ենք: Այս շաբաթ մենք կքննարկենք մեր կյանքի ժամանակաշրջաններն ու ռիթմերը, և թե ինչպես են դրանք ազդում մեր, և մեր ընտանիքների վրա: