---
title:  Բարեփոխում
date:  03/07/2019
---

Մարդիկ հաճախ են դառնում իրենց սովորությունների գերիները, և դա փաստ է: Իրականում, մենք հարմարվում ենք ինչ-որ բանի, և ինչքան մեծանում ենք, այնքան դժվար է լինում խախտել մեր սովորությունները:

Փոխվելը հեշտ չէ: Որքա՜ն կանայք են տարիների ընթացքում բողոքել. «Ես փորձեցի փոխել իմ ամուսնուն, բայց իզուր»: Այնուամենայնիվ, Աստված զբաղված է մեր բարեփոխությամբ, փոխելով ոչ այնքան մեր անհատականությունը, որքան՝ բնավորությունը: Հենց սա է փրկության ծրագրի էությունը. Աստված մեզ դարձնում է նոր մարդիկ Իրենում:

`Ի՞նչ մեծ փոփոխություններ տեղի ունեցան տարսոնացի Սողոսի հետ, և ինչպե՞ս դրանք տեղի ունեցան: Տես Գործք առաքելոց 8.1, 3, 9.1–22, Գաղատացիս 1.15–17:`

«Երբ Սողոսը լիովին ենթարկվեց Սուրբ Հոգու հանդիմանող ուժին, նա հասկացավ իր կյանքի սխալները և ճանաչեց Աստծո օրենքի ամեն ինչ ընդգրկող պահանջները: Նա, ով մի ժամանակ եղել էր հպարտ փարիսեցի` վստահ, որ արդարացված է իր բարի գործերով, այժմ խոնարհությամբ ծնկի էր իջել Աստծո առջև փոքրիկ երեխայի պարզությամբ` խոստովանելով իր անարժավորությունն ու վկայակոչելով խաչված և հարություն առած Փրկչի արժանիքները: Սողոսը փափագում էր հասնել Հոր և Որդու հետ լիակատար ներդաշնակության, և ցանկանում էր որքան կարելի է մոտ լինել Նրան: Ապավինելով ներմանն ու ողորմությանը, նա շնորհի գահին էր բարձրացնում համառ խնդրանքներ:

Ապաշխարող փարիսեցու աղոթքներն անտեղի չանցան: Նրա սրտի ամենախորքերում ծվարած մտքերն ու զգացմունքները վերափոխվեցին աստվածային շնորհով, և նրա նորոգված էությունը հիմա ներդաշնակ էր Աստծո հավիտենական կամքի հետ: Սողոսի համար Քրիստոսն ու Նրա արդարությունը դարձան աշխարհում ամեն ինչից թանկը» (Էլեն Ուայթ, Գործք առաքելոց, էջ 119, 120):

Եթե նույնիսկ դարձի գալու մեր սեփական պատմություններն այնքան էլ դրամատիկական չեն, ինչպիսին Սողոսի պատմությունն է, Տերը գործում է նաև մեր կյանքում՝ ցանկանալով վերափոխել մեզ այնպես, ինչպիսին պետք է լինենք: Այո, այս ընթացքը կարող է երկար տևել, և երբեմն նույնիսկ չես հավատում, որ երբևիցէ կփոխվենք: Նման դեպքերում կարևոր է օգնության դիմել աստվածաշնչյան երկու համարներին:

`Կարդացե՛ք Փիլիպպեցիս 1.6 և Հռոմեացիս 8.1 համարները: Ի՞նչ երկու մեծագույն խոստումներ են պարունակում այս համարները, և ինչպե՞ս են դրանք հարաբերակցվում քրիստոնյայի փորձառության մեջ:`