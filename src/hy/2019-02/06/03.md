---
title:  Սիրո երգը
date:  05/08/2019
---

`Նկարագրե՛ք Երգ երգոց գրքում ներկայացված սիրո տարբեր տեսանկյունները։ Երգ երգոց 1.2, 13, 2.10–13, 16, 3.11, 4.1–7, 5.16, 6.6, 7.1–9, 8.6, 7։`

Երգ երգոցը ցույց է տալիս, թե ինչպես են ընկերները միասին ժամանակ անցկացնում, ազատ հաղորդակցվում և հոգ տանում միմյանց նկատմամբ։ Այս գրքում երկու լավ ընկերներ դառնում են ամուսնական զույգ։ Կինը հայտարարում է. «Ահա իմ ընկերը» (Երգ երգոց 5.16)։ Ընկեր բառն արտահայտում է բարեկամություն և հաղորդակցություն առանց սեռական կապի ենթատեքստի։ Երջանիկ է այն ամուսինը կամ կինը, ում կողակիցը թանկագին ընկեր է։

Ողջ պոեմի ընթացքում ինտիմ հաճոյախոսություններն ու սիրային ժեստերը բացահայտում են ուժեղ ձգողականությունը, ֆիզիկական և զգացմունքային վայելքը, որը տղամարդն ու կինը գտնում են միմյանց մեջ։ Ռոմանտիկ սիրո բնական մտերմությունը Արարչի պարգևն է, որն օգնում է տղամարդուն և կնոջն ավելի կապվել միմյանց հետ ամուսնության մեջ։ Քանի որ ամուսինները բաց են իրենց սրտերում աստվածային սիրո գործունեության համար, նրանց մարդկային սերը դառնում է «նուրբ և մաքուր, վեհ և ազնիվ» (Էլեն Ուայթ, Ադվենտիստական ընտանիք, էջ 99)։

Այս համարներն արտահայտում են նաև սիրո մասին ամենավսեմ մտքերը։ Սակայն, ճշմարիտ սերը բնական չէ մարդկային սրտի համար, այն Սուրբ Հոգու պարգևն է (Հռոմեացիս 5.5)։ Այսպիսի սերն ամուսնուն և կնոջը կապում է ամուր միության մեջ։ Նվիրական սերն անհրաժեշտ է ծնող-երեխա հարաբերություններում, որպեսզի առաջացնի վստահության զգացմունք երիտասարդ սերունդի մեջ։ Դա այն ինքնազոհ սերն է, որը հավատացյալներին միավորում է Քրիստոսի մարմնում։ Երգ երգոց գիրքը կոչ է անում մեզ այս սերը դարձնել շարժիչ ուժ մեր կողակցի հետ հարաբերություններում։

`Ինչպե՞ս է նկարագրված մտերմության տարատեսակությունը յուրովի արտացոլում այն մտերմությունը, որը մենք կարող ենք ունենալ Աստծո հետ։ Որո՞նք են այն զուգահեռները, որ կարելի է տանել (օրինակ, ժամանակ անցկացնելը, մեզ լիովին նվիրաբերելը և այլն)։ Ուրիշ ի՞նչ զուգահեռներ կան։`