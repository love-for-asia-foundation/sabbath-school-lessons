---
title:  Սերը ճիշտ ժամանակին
date:  07/08/2019
---

`Կարդացե՛ք Երգ երգոց 4.8–5.1 համարները։`

Երգ երգոց 4.16 և 5.1 համարները կազմում են այս գրքի առանցքը և նկարագրում են, այսպես ասած, դրա հանգուցալուծումը, քանի որ ամուսնությունը Սողոմոնի և Սուլամիթի միջև տեղի է ունենում։

`Ինչի՞ մասին է Սողոմոնը խոսում հետևյալ համարներում։ Երգ երգոց 4.12, 16, 5.1, 8.8–10։`

Երգ երգոցում մենք գտնում ենք Սուրբ Գրքի ամենահամոզիչ ապացույցներից մեկը, որ համաձայն Աստծո ծրագրի, մարդիկ մինչ ամուսնությունը չպետք է մտնեն սեռական հարաբերությունների մեջ։ Դրա մասին խոսվում է Սուլամիթի մանկության նկարագրության մեջ, որտեղ նրա եղբայրները հարց են տալիս, թե արդյոք նա «պարի՞սպ» է լինելու, թե՞ «դուռ» (Երգ երգոց 8.8, 9)։ Օգտագործելով այլաբանական լեզուն, նրանք պարզաբանում են, թե արդյոք նա անբիծ կմնա՞ մինչ ամուսնությունը (պարիսպ), թե՞ անկանոն սեռական կյանք կվարի (դուռ)։ Հասուն կին լինելով՝ նա հաստատում է, որ պահպանել է իր կուսությունը և մաքրությամբ գալիս է իր ամուսնու մոտ. «Ես պարիսպ եմ» (Երգ երգոց 8.10)։ Սողոմոնը հաստատում է, որ մինչ իրենց ամուսնական առաջին գիշերը, Սուլամիթը պահպանել է իր կուսությունը, անվանելով նրան «փակված այգի... փակված ակն, կնքված աղբյուր» (Երգ երգոց 4.12)։ Ելնելով Իր սեփական փորձից, Սուլամիթն իր ընկերուհիներին կոչ է անում զգուշության՝ սիրո և ամուսնության հարցերում: Երգ երգոց գրքում Սուլամիթը երեք անգամ դիմում է «Երուսաղեմի դուստրերին», համոզելով նրանց իրենց մեջ չարթնացնել սիրո ուժեղ կրքերը մինչ համապատասխան պահը (Երգ երգոց 2.7, 3.5, 8.4), այսինքն. մինչև նրանք էլ իր նման չմտնեն ամուսնական կապի մեջ։

Պոեմում երկրորդ անգամ սիրեցյալը հրավիրում է իր հարսին գնալ իր հետ (Երգ երգոց 2.10, 4.8)։ Նախքան ամուսնությունը նա չէր կարող ընդունել նրա հրավերը: Բայց հիմա նա հրավիրում է իր սիրեցյալին իր այգին (Երգ երգոց 4.16), և սիրեցյալն ուրախությամբ ընդունում է հրավերը (Երգ երգոց 5.1)։ Նրան գրավել է ոչ միայն նրա գեղեցկությունը. Սուլամիթը գերել է նրա սիրտը (Երգ երգոց 4.9), նրա քնքշանքները գինուց լավն են (Երգ երգոց 4.10) և նա երջանիկ է, որ կինը պատկանում է իրեն ընդմիշտ. «Փակված այգի է իմ քույր հարսը, փակված ակն է, կնքված աղբյուր է» (Երգ երգոց 4.12)։ Այս կատարյալ կնոջ հետ իր միության մեջ ամուսինն իրեն այնպես է զգում, ասես հասել է խոստացված երկրին. «Մեղրախորիսխ է կաթում շրթունքներիցդ, ով հարս, մեղր ու կաթ կա լեզվիդ տակ» (Երգ երգոց 4.11)։

`Ի՞նչ բարի լուր կա այն մարդկանց համար, ովքեր ափսոսում են իրենց սխալ որոշումների համար, որոնք վերաբերվում են իրենց ինտիմ զգացմունքներին։ Ա Հովհաննես 1.9, համեմատե՛ք Սաղմոս 103.12, Եսայիա 55.7, Հովհաննես 8.11 համարների հետ։`