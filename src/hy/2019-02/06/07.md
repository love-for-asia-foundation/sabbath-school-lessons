---
title:  Հետագա ուսումնասիրության համար
date:  09/08/2019
---

«Քրիստոսն օրհնել է ամուսնությունը, և այն պետք է համարել սուրբ հաստատություն։ Ճշմարիտ կրոնը չպետք է Տիրոջ ծրագրերին հակառակ աշխատի։ Աստված նախասահմանել է, որ տղամարդը և կինը միավորվեն սուրբ ամուսնական կյանքում՝ կառուցելու մի ընտանիք՝ պատվով պսակված, որը կդառնա երկնային ընտանիքի խորհրդանիշը։ Եվ Իր հասարակական ծառայության սկզբում Քրիստոսը տվեց Իր վճռական հավանությունն այն հաստատությանը, որը վավերացվել էր դեռևս Եդեմում։ Ուստիև, Նա հայտարարեց բոլորին, որ չի մերժի և ներկա կգտնվի ամուսնական հանդիսություններին, և որ ամուսնությունը, երբ տեղի է ունենում մաքրությամբ և սրբությամբ, ճշմարտությամբ և արդարացիությամբ, մարդկային ցեղին երբևէ տրված ամենամեծ օրհնություններից մեկն է» (Էլեն Ուայթ, Աստծո դուստրեր, էջ 180, 181)։

Ինչպես Երգ երգոց գիրքն է ցույց տալիս, սեռական սերը կարող է լինել հրաշալի պարգև ամուսնության մեջ։ Սակայն ամուր հարաբերությունները չեն կարող հիմնված լինել բացառապես արտաքին գեղեցկության և ֆիզիկական հաճույքների վրա։ Մեր մարմինները ծերանում և մաշվում են, և ոչ մի սննդակարգ, ֆիզիկական վարժություններ կամ պլաստիկ վիրաբուժություն չեն կարող մեզ օգնել հավերժ երիտասարդ մնալ։ Սողոմոնի և Սուլամիթի ամուսնությունը նվիրված հարաբերություններ է ամբողջ կյանքի համար։ Սիրահարները երեք անգամ հաստատում են, որ պատկանում են միմյանց (Երգ երգոց 2.16, 6.3, 7.10)։ Առաջին անգամը դա փոխադարձ պատկանելիության ընդունումն է (համեմատե՛ք Եփեսացիս 5.21, 33)։ Երկրորդ անգամ Սուլամիթը խախտում է կարգը և ցույց է տալիս իր հնազանդությունն ամուսնուն (նաև Եփեսացիս 5.22, 23)։ Երրորդ անգամ Սողոմոնն արտահայտում է կնոջ նկատմամբ իր սերն ու հակումը (Եփեսացիս 5.24–32)։ Ոչ մի տեսակի ջուր ի զորու չէ հանգցնել նման սերը (Երգ երգոց 8.7), այն նման է կնիքի, որը չի կարող կոտրվել (Երգ երգոց 8.6)։

**Հարցեր քննարկման համար**

`Սողոմոնի կողմից Իր գեղեցիկ կնոջ նկարագրությունն (Երգ երգոց 4.1–5, 6.8 և 7.1–9) ինչպե՞ս է համեմատվում Ադամի արձագանքի հետ, երբ նա առաջին անգամ տեսավ Եվային (Ծննդոց 2.23)։ Ապա ինչպե՞ս պետք է ամուսինները վերաբերվեն իրենց սեփական կանանց (Եփեսացիս 5.28, 29)։`

`Երգ երգոց գրքում առկա է Աստծո և Իր ժողովրդի, Հիսուսի և եկեղեցու միջև գոյություն ունեցող հարաբերությունների այլաբանություն: Թեև այլաբանական մեկնաբանությունը պահանջում է զգուշավորություն, ո՞ր ոլորտներում Սողոմոնի և Սուլամիթի հարաբերությունները կարելի է համեմատել Աստծո հետ մեր հարաբերությունների հետ: Համեմատե՛ք նաև Եսայիա 54.4, 5, Երեմիա 3.14, Բ Կորնթացիս 11.2։`

`Կարդացե՛ք Առակաց 31.26, Երգ երգոց 5.16 և Առակաց 25.11 համարները։ Ի՞նչ ազդեցություն են թողնում մեր բառերը: Արդյոք ոգեշնչո՞ւմ ենք մեր կեսին հոգևոր աճի համար, թե՞ օժանդակում ենք նրա անկմանը, թուլացնո՞ւմ, թե՞ ամրապնդում ենք մեր ամուսնությունը: Օգտագործեք հետևյալ համարները լրացուցիչ նկարագրությունների համար. Հակոբոս 1.26, 3.5–11։`