---
title:  Սերը որպես գիտություն
date:  06/08/2019
---

Երգ երգոց գրքում շատերն են տեսնում Եդեմի նմանությունը: Թեև նկարագրվող զույգն Ադամն ու Եվան չեն, պոեմը հիշեցնում է առաջին այգին։ Նուրբ փոխաբերությունների և խորհրդանիշերի օգնությամբ, նկարագրվում է Աստծո ծրագիրը, որի համաձայն ամուսինը և կինը կանխանշանակված են լինելու «Մեկ մարմին» (Ծննդոց 2.24, 25)։

`Ինչպե՞ս է Երգ երգոցը ներկայացնում փոխադարձ համակրանքի սկզբունքներն ամուսնական զույգի ինտիմ կյանքում։ Տես Երգ երգոց 4.7–5.1։ Ինչպե՞ս է այս սկզբունքի նկարագրությունն օգտագործվում Պողոսի խրատների մեջ Ա Կորնթացիս 7.3–5 համարներում։`

Սողոմոնը հրավիրում է Սուլամիթին. «Արի ինձ հետ» (Երգ երգոց 4.8)։ Նրա հարսը արձագանքում է։ Ավելի ուշ նա է հրավիրում նրան. «Թող իմ սիրեկանն իր պարտեզը գա» (Երգ երգոց 4.16)։ Նա նույնպես պատասխանում է (Երգ երգոց 5.1)։ Այսպիսով, Սուրբ Գիրքը ցույց է տալիս, որ այսպիսի ինտիմ հարաբերություններում տեղ չկա հարկադրանքի կամ մանիպուլյացիայի համար։ Երկուսն էլ ազատ և սիրով մտնում են այդ հարաբերությունների մեջ: «Իմ այգին»՝ «նրա այգին» է։

«Սողոմոն» և «Սուլամիթ» անուններն իրենց մեջ ներառում են հրեական շալոմ բառի արմատը, որը նշանակում է «խաղաղություն» կամ «ամբողջություն»։ Նրանց հիացմունքը փոխադարձ է (Երգ երգոց 4.1–5, 5.10–16)։ Նրանց փոխհարաբերությունների հավասարակշռությունը երևում է նույնիսկ բանաստեղծական ոճում, որտեղ ամուսինների պատասխանները հաջորդում են իրար: Ամուսնական ուխտը՝ «Իմ սիրեկանն իմն է, և ես՝ նրանը» (Երգ երգոց 2.16), հիշեցնում է Եդեմի լեզուն. «Սա հիմա ոսկր է իմ ոսկրիցը և մարմին է իմ մարմնից» (Ծննդոց 2.23)։

`Ինչպե՞ս է ամուսնական կապի նկարագրությունը որպես «գիտություն» հարստացնում Աստծո հետ ունեցած մեր հարաբերությունների ըմբռնողությունը։ Ծննդոց 4.1, 25, Ա Թագավորաց 1.19, Ղուկաս 1.34, Հովհաննես 17.3, Ա Կորնթացիս 8.3։`

Ամուսնու և կնոջ ինտիմ միության համար Աստվածաշունչն օգտագործում է գիտենալ բառը։ Այս «գիտենալու» պրոցեսի մեջ ամուսինները միմյանց առջև բացում են ամենանվիրական գաղտնիքները։ Ոչ միայն երկու մարմինները, այլ նաև երկու սրտերն են միավորվում «մեկ մարմնում»։ Գիտենալ բառը նաև նկարագրում է Աստծո և մարդկանց միջև փոխհարաբերությունները։ Խորաթափանց քրիստոնյայի համար ամուսինների մտերիմ հարաբերությունները, որոնց բնորոշ են միմյանց նկատմամբ նվիրվածությունն ու անվերջ բերկրանքը, օգնում են խոր հասկանալ ամենավեհ և սուրբ գաղտնիքը՝ Քրիստոսի և եկեղեցու կապը: