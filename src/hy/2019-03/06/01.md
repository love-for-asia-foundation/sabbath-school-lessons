---
title:  Երկրպագե՛ք Արարչին
date:  03/08/2019
---

### Այս շաբաթվա ուսումնասիրության համար կարդացե՛ք.
Սաղմոս 115.1–8, Երկրորդ Օրինաց 10.17–22, Սաղմոս 101.1, Եսայիա 1.10–17, Եսայիա 58, Մարկոս 12.38–40։

> <p>Հիշելու համարը.<p>
> «Ահա սա է ծոմը, որին Ես հավանում եմ՝ լուծիր անիրավության կապանքները, բաց արա լուծի կոշկոռները և ջարդվածներին ազատ թող տուր, և ամեն տեսակ լուծ կոտրեք։ Այո, հացդ կտրիր տուր սովածին, և թափառական խեղճերին տար տունդ, երբ որ մի մերկ տեսնես, նրան հագցրու, և քեզ պես մարմին ունեցողից քեզ մի ծածկիր» (Եսայիա 58.6, 7)։

Հինկտակարանյան մարգարեների խոսքի նույնիսկ հապճեպ ընթերցումը մեզ զգուշացնում է աղքատների և ճնշվածների նկատմամբ վատ վերաբերմունքի համար. մարգարեների մտահոգությունն ակնհայտ է։ Մարգարեները և Աստված, Ում անունից նրանք խոսում էին, վրդովված էին այն ամենից, ինչ կատարվում էր բոլոր շրջակա ազգերի մոտ (տե՛ս օրինակ Ամովս 1-ին և 2-րդ գլուխները)։ Սակայն նրանք առանձնահատուկ զայրույթ և տրտմություն էին զգում այն անօրենությունների համար, որոնք կատարվում էին Աստծո ժողովրդի կողմից, մարդկանց, ովքեր այդքան շատ աստվածային օրհնություններ են ստացել։ Ունենալով իրենց պատմությունը, ինչպես նաև Աստծուց տրված օրենքները՝ այս մարդիկ պետք է ավելի լավ իմանային։ Դժբախտաբար, այդպես չէր, և մարգարեները շատ ասելիք ունեին իրադարձությունների այս տխուր վիճակի մասին։

Հետաքրքրական է նաև բացահայտելը, որ Հին Կտակարանի մարգարեների՝ արդարությանն ու անարդարությանը վերաբերող լավ հայտնի պնդումներից շատերն իրականում տրվել են երկրպագության մասին ցուցումների համատեքստում։ Ինչպես կտեսնենք, իրական երկրպագությունը միայն այն գործողությունը չէ, որը տեղի է ունենում կրոնական արարողակարգի ժամանակ։ Ճշմարիտ երկրպագությունը նաև այնպիսի կյանք ապրելն է, որում կկիսեք Աստծո մտահոգությունը ուրիշների բարօրության համար և կփորձեք բարձրացնել նրանց, ովքեր ոտնակոխ են արվել և մոռացվել։