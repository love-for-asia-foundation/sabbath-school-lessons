---
title:  Կրոնական կեղեքիչներ
date:  06/08/2019
---

Իսրայելի և Հուդայի թագավորությունների լավագույն ժամանակներում մարդիկ վերադառնում էին տաճարին և Աստծո երկրպագությանը, թեև նույնիսկ այդ ժամանակ նրանց երկրպագությունը միախառնված էր կռապաշտությունից և շրջակա ազգերի կրոններից ներխուժած տարրերի հետ։ Սակայն, համաձայն մարգարեների՝ նրանց նույնիսկ լավագույն կրոնական ջանքերը բավարար չէին հետ դարձնելու նրանց իրենց երկրում և առօրյա կյանքում կատարվող չարիքներից։ Եվ կարևոր չէ, թե որքան ջանասիրաբար էին մարդիկ աշխատում կրոնական թվալ երկրպագության արարողակարգերի միջոցով, միևնույնն է, նրանց օրհներգերի երաժշտությունը չէր կարող խլացնել աղքատների և կեղեքվածների աղաղակը։

Ամովսն իր ժամանակի մարդկանց նկարագրում է որպես «տնանկին կլանողներ, և երկրի աղքատներին փչացնել ցանկացողներ» (Ամովս 8.4)։ Նա տեսնում էր իրենց ծիսակարգերից ձերբազատվելու նրանց փափագը, որպեսզի կարողանային վերաբացել շուկան և վերադառնալ իրենց անազնիվ առևտրին. «որ փողով ծախու առնենք աղքատներին, և տնանկներին մի զույգ կոշիկով» (Ամովս 8.6)։

`Կարդացե՛ք Եսայիա 1.10–17, Ամովս 5.21–24 և Միքիա 6.6–8 համարները։ Ի՞նչ էր Աստված ասում այս կրոնավոր մարդկանց իրենց ծիսակարգերի մասին։`

Իր մարգարեների միջոցով Աստված խիստ լեզու է կիրառում՝ ծաղրելու կրոնն ու երկրպագությունը, որն անհաղորդ է և հակադրվում է նրանց շուրջը գտնվողների տառապանքներին և կեղեքմանը։ Ամովս 5.21–24 համարներում մենք տեսնում ենք, որ Աստված ասում է, որ «ատում է», «մերժում է» և առհասարակ զզվանք է ապրում նրանց երկրպագությունից։ Նրանց հավաքույթները նկարագրվում են որպես «գարշահոտություն», իսկ նրանց ընծաները և երաժշտությունը մերժվում են որպես ավելի քան անարժեք։

Միքիա 6-րդ գլխում մենք տեսնում ենք մի շարք հարաճուն կերպով ուռճացված, նույնիսկ ծաղրական առաջարկներ, թե ինչպես կարող են հնարավորինս պատշաճ երկրպագել Աստծուն։ Մարգարեն ծաղրաբար առաջարկում է ողջակեզներ մատուցել, այնուհետև աճեցնում է դրանց թիվը մինչև «հազարավոր խոյերի, կամ բյուրավոր յուղի գետերի» (Միքիա 6.7)՝ընդհուպ մինչև սարսափելի, բայց ոչ անհայտ մոլեռանդությունը, երբ զոհաբերում են իրենց առաջնեկներին՝ Աստծո բարեհաճությունը և ներողամտությունը շահելու համար։

Վերջում, թեև այն, ինչ իսկապես Աստված ուզում էր նրանցից, հետևյալն էր. «Միայն իրավունք անել, ողորմություն սիրել և խոնարհությամբ վարվել քո Աստծո հետ» (Միքիա 6.8)։

`Երբևէ զգացե՞լ եք, որ ավելի շատ անհանգստանում եք կրոնական ձևապաշտության և ծիսակատարության, քան հենց ձեր կողքին գտնվող կարիքավորներին աջակցելու համար։ Ի՞նչ եք սովորել այդ փորձառությունից։`