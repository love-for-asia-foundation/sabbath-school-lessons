---
title:  Երկրպագելու պատճառ
date:  05/08/2019
---

Ողջ Աստվածաշնչի ընթացքում Աստծո ժողովրդը հորդոր է ստանում երկրպագել Աստծուն, բայց մենք ևս շարունակաբար փաստարկներ ենք ստանում այդ անելու համար։ Մեզ ասվում է երկրպագել Նրան Իր Ով լինելու համար, Իր արածների և Իր բազմաթիվ հատկությունների համար։ Դրանցից են Նրա բարությունը, արդարությունը և ողորմությունը։ Երբ մեզ հիշեցվում է, թե ինչպիսին է Աստված, ինչ է Նա արել մեզ համար (հատկապես Քրիստոսի խաչի վրա) և ինչ է խոստանում անել, մեզանից և ոչ մեկին երբեք չպետք է պակասի Աստծուն երկրպագելու և փառաբանելու պատճառը։

`Կարդացե՛ք Երկորդ Օրինաց 10.17–22, Սաղմոս 101.1, 146.5–10, Եսայիա 5.16, 61.11 համարները։ Որո՞նք են այս տեքստերում տրված Աստծուն երկրպագելու և փառաբանելու շարժառիթները։`

Երկրպագության նման փաստարկները նորություն չէին Աստծո ժողովրդի համար։ Նոր ազատված իսրայելացիների ամենաոգևորված երկրպագության ժամանակաշրջաններից մեկն եղավ ի պատասխան իրենց օգտին Աստծո ակնհայտ միջամտությանը։ Օրինակ, Եգիպտուսից դուրս գալիս կամ Կարմիր ծովն անցնելիս Մովսեսն ու Մարիամն առաջնորդում էին ժողովրդին՝ փառաբանություն երգելով Աստծուն նրա համար, ինչ տեսան և ինչից փրկվեցին (տե՛ս Ելից 15)։

Նման իրավիճակներում ցուցադրված Աստծո արդարությունն ու ողորմությունը չպետք է մոռացվեին։ Քանի դեռ մարդիկ այս պատմությունները վառ էին պահում՝ անընդհատ պատմելով դրանք, Աստծո գործերն ու արդարությունը շարունակում էին ոգեշնչել նրանց իրենց հետագա տարիների և հաջորդ սերունդների երկրպագության ժամանակ։ Պատմելու և երկրպագելու օրինակներից մեկն արձանագրված է Երկրորդ Օրինաց 10.17–22 համարներում։

Նախ և առաջ, Աստծո արդարությունը պարզապես Նրա էության մի մասն է, Նրա բնավորության հիմնական բաղադրիչը։ «Բայց հիրավի Աստված անօրենություն չի անի, և Ամենակարողը չի ծռի իրավունքը» (Հոբ 34.12)։ Աստված արդար է և անհանգստանում է արդարության համար, և սա Նրան երկրպագելու և փառաբանելու պատճառ է։

Երկրորդ, Աստծո արդարությունը երևում է Իր ժողովրդի և բոլոր նրանց համար արված Նրա արդար և շիտակ գործերում, ովքեր աղքատ և կեղեքված են։ Նրա արդարությունը երբեք պարզապես Նրա բնավորության նկարագրությունը չէ։ Աստվածաշունչն ավելի շուտ պատկերում է մի Աստծո, Ով լսում է «աղքատի աղաղակը» (Հոբ 34.28) և եռանդուն ու մտահոգ է մեր աշխարհում այդքան ակնհայտորեն կատարվող անարդարություններն ուղղելու գործում։ Եվ վերջապես, դա լիարժեքորեն կգիտակցվի Աստծո վերջին դատաստանի և աշխարհը վերստեղծելու մեջ։

`Եթե հին Իսրայելն Աստծուն փառաբանելու պատճառ ուներ, ապա Խաչից հետո Նրան փառաբանելու որքա՜ն ավելի շատ պատճառ մե՛նք ունենք:`