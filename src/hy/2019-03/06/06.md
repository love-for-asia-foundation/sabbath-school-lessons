---
title:  Ողորմություն եվ հավատարմություն
date:  08/08/2019
---

Երբ Հիսուսին ընդդիմանում էին Իր ժամանակի որոշ կրոնական առաջնորդներ, ովքեր քննադատում էին Նրան «մեղավորների» հետ ուտելու համար, Նա մեջբերեց Ովսեե մարգարեի խոսքերը՝ հորդորելով նրանց հետ դառնալ իրենց գրքերին և բացահայտել, թե Աստված իրականում ինչ նկատի ուներ, երբ ասում էր. «Ողորմություն եմ կամենում՝ և ոչ զոհ» (Մատթեոս 9.13 մեջբերված Ովսեե 6.6 համարից)։

Ինչպես բոլորս տեսնում ենք, Հիսուսն ապրեց հոգատարության և ծառայության կյանք։ Նրա շփումը մարդկանց հետ, Նրա բժշկության հրաշքները և Նրա առակներից շատերը ցույց էին տալիս և նաև հորդորում, որ այդ կերպ ապրած կյանքը Աստծուն նվիրվածության լավագույն միջոցն է։ Կրոնական առաջնորդները Նրա մեծագույն քննադատներն էին, սակայն նաև Նրա ամենախիստ քննադատության թիրախը։ Ինչպես Եսայիայի օրերի կրոնական ժողովուրդը, նրանք կարծում էին, թե ապահովագրել են իրենց յուրահատուկ հարաբերություններն Աստծո հետ իրենց կրոնական ծիսակարգերի շնորհիվ, մինչդեռ, միևնույն ժամանակ, շահագործում էին աղքատներին և անտեսում կարիքավորներին։ Նրանց երկրպագությունը չէր համապատասխանում նրանց գործերին, և Հիսուսը վերապահումներ չէր անում նման կեղծավորությունը դատապարտելիս։

`Կարդացե՛ք Մարկոս 12.38–40 համարները։ Արդյո՞ք Հիսուսի՝ «որբևայրիների տները ուտում են» մեկնաբանությունն անպատեհ է այս ցուցակում, կամ արդյո՞ք դա հենց այն է, ինչ Հիսուսը փորձում է ասել։ Ինչպե՞ս կբացատրեք ինչո՞ւ «դրանք ավելի ևս դատապարտություն կառնեն» արտահայտությունը։`

Հավանաբար, Հիսուսի ամենասարսափազդու քարոզը, հատկապես կրոնավոր մարդկանց համար, Մատթևոս 23 գլխի քարոզն է։ Հիսուսը ոչ միայն նկարագրում է նրանց կրոնը որպես այնպիսին, որը չի օրհնում մարդկանց, ովքեր կյանքի դժվարությունների մեջ են, այլև ասում է, որ նման կրոնն ավելի է ծանրացնում նրանց բեռը։ Հիսուսն ասում է, որ իրենց գործերով, իսկ երբեմն էլ այս գործերի և հոգատարության բացակայությամբ նրանք փակում են «երկնքի արքայությունը մարդկանց առաջ» (Մատթեոս 23.13)։

Սակայն, արձագանքելով դարեր առաջ ապրած մարգարեներին՝ Հիսուսը նաև ուղղակիորեն արծարծեց այն անդունդի հարցը, որն ընկած է նրանց լրջագույն կրոնական արարողակարգերի և այն անարդարությունների միջև, որոնց վրա աչք են փակում և օգուտ քաղում։ «Վայ ձեզ, դպիրներ և փարիսեցիներ՝ կեղծավորներ։ Որ անանուխի և սամիթի և չամանի տասանորդը տալիս եք, և թողում եք օրենքի ծանր- ծանր բաները՝ դատաստանը և ողորմությունը և հավատքը» (Մատթեոս 23.23)։ Հիսուսը շտապեց ավելացնել, որ կրոնական ծեսերն ու արարողակարգերն ինքնին սխալ չէին, բայց դրանք չպետք է զբաղեցնեն ուրիշների հետ արդար վարվելու տեղը։

`Ինչպե՞ս կարող ենք խուսափել այն ծուղակից, որ չկարծենք, թե ճշմարտությունը ճանաչելն ու ունենալը բավական է։`