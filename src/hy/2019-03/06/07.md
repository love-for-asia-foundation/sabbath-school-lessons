---
title:  Հետագա ուսումնասիրության համար
date:  09/08/2019
---

Կարդացե՛ք Էլեն Ուայթի Բարեգործության ծառայություն գրքի 29–34 էջերի «Եսայիա 58՝ աստվածային դեղատոմս» և Դարերի Փափագը գրքի 610–620 էջերի «Վա՛յ փարիսեցիներին» գլուխները։

«Մարդկանց ուշադրությունը կենտրոնացնելով գործնական բարեպաշտության կարևորությանը՝ մարգարեն միայն կրկնում էր դարեր առաջ Իսրայելին տրված խորհուրդը։ … Այս խորհուրդները դարեդար կրկնվել էին Եհովայի ծառաների կողմից նրանց համար, ովքեր ձևը պահելու և ողորմությունը մոռանալու վտանգի մեջ էին»։ Էլեն Ուայթ, Մարգարեներ և թագավորներ, էջ 326, 327։

«Ինձ ցուցում է տրվել մեր ժողովրդի ուշադրությունը հրավիրել Եսայիա հիսունութերորդ գլխի վրա։ Ուշադիր կարդացե՛ք այս գլուխը և հասկացե՛ք, թե ծառայության որ տեսակը կյանքի կկոչի եկեղեցիները։ Ավետարանի գործը պետք է առաջ ընթանա մեր առատաձեռնության, ինչպես նաև մեր գործերի շնորհիվ։ Երբ օգնության կարիք զգացող տառապյալների եք հանդիպում, օգնե՛ք նրանց։ Երբ քաղցածների եք հանդիպում, կերակրե՛ք նրանց։ Սա անելով՝ Քրիստոսի ծառայությանը համահունչ կգործեք։ Վարպետի սուրբ գործը բարեգործություն էր։ Թող աշխարհի բոլոր ծայրերում ապրող մեր մարդիկ խրախուսվեն մասն ունենալու դրանում»։ Էլեն Ուայթ, Բարեգործության ծառայություն, էջ 29։

**Հարցեր քննարկման համար**

`Երբևէ մտածե՞լ եք իրավունք անելու և ողորմություն սիրելու մասին որպես երկրպագության բաղկացուցիչ մասեր։ Ինչպե՞ս կարող է դա փոխել ձեր մոտեցումը ուրիշների մասին հոգ տանելու առումով։ Ինչպե՞ս կարող է դա փոխել ձեր մոտեցումը դեպի երկրպագությունը։`

`Ինչպե՞ս կարող ենք զգուշանալ «օրենքի ծանր բաներն» անտեսելուց (Մատթեոս 23.23) մեր քրիստոնեական կյանքի ընթացքում և՛ անհատապես, և՛ որպես եկեղեցական համայնք։ Կարո՞ղ եք նկատել որոշ օրինակներ ձեր սեփական փորձառության մեջ, երբ միգուցե «մժեղը քամել, բայց ուղտը կուլ եք տվել» (Մատթեոս 23.24):`

`Ինչո՞ւ է կեղծավորությունն այսքան մեծ մեղք համարվում։ Լավ չէ՞ գոնե փորձել ցույց տալ, թե մենք լավն ենք դառնում։`

`Ինչպե՞ս է մարգարեների միջոցով արտահայտված Աստծո տեսլականն ու ավյունն աղքատների և կարիքավորների նկատմամբ փոխում աշխարհի հանդեպ ձեր տեսանկյունը։ Ինչպե՞ս այլ կերպ կկարդայիք կամ կլսեիք տեղական լուրերը, եթե տեսնեիք և լսեիք մարգարեի աչքերով և ականջներով։`

ՎԵՐՋԱԲԱՆ. Ճիշտ է, մարգարեներն անհանգստացած էին երկրում տիրող չարիքի համար, սակայն նրանք մասնավորապես շեշտադրում էին այն չարիքները, որոնք կատարվում էին այն մարդկանց կողմից, ովքեր երկրպագում էին Աստծուն և Նրան իրենցը հայտարարում։ Մարգարեների և Հիսուսի համար երկրպագությունը չի կարող գոյատևել անարդարության հետ, և նման կրոնը կեղծավորություն է։ Այն իրական երկրպագությունը, որն Աստված որոնում է, ներառում է կեղեքման դեմ պայքարն ու աղքատների և կարիքավորների մասին հոգ տանելը։