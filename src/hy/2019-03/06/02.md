---
title:  Կռապաշտություն եվ կեղեքում
date:  04/08/2019
---

Եգիպտոսից Իսրայելի որդիներին դուրս հանելուց անմիջապես հետո, Աստված նրանց հետ հանդիպեց Սինա սարի վրա՝ տալով նրանց Տասը պատվիրանները գրավոր տեսքով, որի առաջին երկու պատվիրաններն ուրիշ աստվածների չպաշտելու և կուռքեր չշինելու մասին էին (տե՛ս Ելից 20.2–6)։ Ի պատասխան՝ ժողովուրդը խոստացավ անել ամեն բան, ինչ որ իրենց պատվիրվել էր, և ապրել որպես Նրա ժողովուրդ (տե՛ս Ելից 24.1–13)։

Սակայն այն ժամանակ Մովսեսը սարում մնաց մոտ վեց շաբաթ, և ժողովուրդն սկսեց անհանգստանալ, թե նրա հետ ինչ եղավ։ Խառնամբոխի ճնշման տակ Ահարոնը ոսկե հորթ պատրաստեց և առաջնորդեց ժողովրդին դրա առջև զոհեր մատուցելիս, որից հետո «ժողովուրդը նստեց ուտելու և խմելու և վեր կացան խաղալու» (Ելից 32.6)։ Ե՛վ Տերը, և՛ Մովսեսը վրդովված էին, թե որքան արագ ժողովուդրը երես դարձրեց Աստծուց դեպի կռապաշտությունը, և կարծես թե միայն Մովսեսի բարեխոսությունն էր, որ փրկեց Իսրայելին արժանի պատժից (տե՛ս Ելից 32.30–34)։

Այնուամենայնիվ, կռապաշտությունը մի գայթակղություն էր, որի մեջ Աստծո ժողովուրդը շատ հաճախ էր ընկնում։ Իսրայելի և Հուդայի թագավորների պատմությունն ընդմիջվում է կռապաշտական ժամանակահատվածներով, որոնք ներառում են անպատիվ գործողություններ: Դրանք կատարվում էին թագավորներից ոմանց դրդմամբ հենց այլևայլ աստվածների երկրպագության ընթացքում։ Այս անհավատարմությունն Աստծո մարգարեների շեշտադրման շարունակական թեման էր, ովքեր ուղարկվում էին ժողովրդին հետ կանչելու դեպի ճշմարիտ Աստված։ Շատ հաճախ, վերածննդի և բարենորոգության կանչերի հետ հնչում էին աղքատների, կարիքավորների և հուսահատների նկատմամբ ավելի լավ վերաբերմունքի կոչեր։

`Կարդացե՛ք Սաղմոս 115.1–8 համարները։ Ի՞նչ կարևորագույն հարց է հեղինակն այստեղ բարձրացնում։`

Մարդկային միտումն այն է, որ մենք դառում ենք նման այն իրին կամ անձին, ում երկրպագում ենք և ում վրա կենտրոնացած ենք։ Ուստիև օրինաչափ էր, որ մտահոգությունն ուրիշների և արդարության նկատմամբ հօդս ցնդեր, երբ Աստծո ժողովուրդն արդարության Աստծուն երկրպագելուց թեքվեց դեպի շրջակա ազգերի կեղծ աստվածներին երկրպագելը, որոնք հաճախ ներկայացվում էին որպես պատերազմի կամ պտղաբերության աստվածներ։ Երբ ժողովուրդն ընտրեց այլ աստվածների, նա փոխեց իր դիրքորոշումը շատ հարցերում, նաև ուրիշների նկատմամբ վարվելակերպի մեջ։ Եթե նրանք հավատարիմ մնային Եհովային, կկիսեին Նրա մտահոգությունն իրենց մեջ գտնվող կարիքավորների նկատմամբ։

`Խորհե՛ք այն մտքի շուրջ, որ մենք նմանվում ենք մեր երկրպագության առարկային։ Ինչպե՞ս ենք ականատաես լինում այս սկզբունքի ժամանակակից դրսևորումների։`