---
title:  Երկու փաստարկ շաբաթի օգտին
date:  15/07/2019
---

`Կարդացե՛ք Ելից 20.8-11 և Երկրորդ Օրինաց 5.12-15 համարները: Չորրորդ պատվիրանի այս երկու տարբերակներն ինչպե՞ս են լրացնում մեկը մյուսին:`

Հիշելը կարևորագյուն բաղկացուցիչ է այն հարաբերության, որն Աստված փորձում է վերահաստատել Իր ժողովրդի հետ, հարաբերություն, որը կենտրոնացած է այն փաստի վրա, որ Աստված մեր Արարիչն ու Փրկագնողն է։ Երկու դերերն էլ ի հայտ են գալիս չորրորդ պատվիրանի երկու տարբերակում էլ և այդպիսով սերտորեն կապված են շաբաթի և այն պահելու հետ։

Դուրս գալով այդքան կեղծ աստվածներով լցված երկրից՝ իսրայելացիները կարիք ունեին հիշելու իբրև Արարիչ ճշմարիտ Աստծո դերի մասին։ Շաբաթը դա անելու կարևոր ճանապարհ էր։ Այն ավելի նշանակալից դարձավ շաբաթական ցիկլի համատեքստում ուրբաթ օրերին ավել մանանա տրամադրելու արդյունքում, որն Աստծո արարչագործ ուժի զորեղ օրինակ էր։ Չորրորդ պատվիրանի Ելից 20-րդ գլխում ներկայացված տարբերակում Աստված ամենապարզ կերպով բացահայտված է որպես մեր Արարիչ։

Իսրայելացիների ազատագրումը, փրկագնումը և փրկությունը Երկրորդ Օրինաց 5-րդ գլխում ներկայացված չորրորդ պատվիրանի առանցքային գաղափարն է։ Սա մի պատմություն է, որն իսրայելացիները պետք է սերնդեսերունդ պատմեին. նրանք դրան միանալ կարող էին հատկապես ամեն շաբաթ օր։ Նրանց առաջին պատմությունը Եգիպտոսի ստրկությունից իրական, ֆիզիակական փրկության մասին էր, բայց երբ Աստծո և Նրա փրկության մասին ժողովրդի հասկացողությունն աճեր, շաբաթը պետք է դառնար նաև նրանց հոգևոր փրկության շաբաթական խորհրդանիշ և տոն։

Շաբաթի այս երկու շարժառիթներն էլ Աստծո և Նրա ժողովրդի հարաբերությունները վերականգնելու մասին էին. «Իմ շաբաթները տվի նրանց, որ նշան լինի Իմ և նրանց մեջ, որ իմանան, թե Ես եմ նրանց սրբող Տերը» (Եզեկիել 20.12)։ Եվ ինչպես տեսանք, սա երբեք չի եղել միմիայն այս մի խումբ մարդկանց համար։ Այս հարաբերության հիմքի վրա նրանք նոր հասարակություն պետք է հիմնեին, որը բարություն կցուցաբերեր օտարականի նկատմամբ և օրհնություն կլիներ իրեն շրջապատող աշխարհի համար։

«Նրա համար քո Եհովա Աստված քեզ պատվիրեց, որ հանգստության օրը պահես» (Երկրորդ Օրինաց 5.15)։ Շաբաթը պահելով որպես մեր արարման ու փրկագնման հիշատակ և տոն՝ մենք կարող ենք շարունակել աճել մեր հարաբերություններում ոչ միայն մեր Տիրոջ, այլև մեր շրջապատի մարդկանց հետ։ Աստված ողորմած է մեր նկատմամբ, ուստի մենք ևս պետք է ողորմած լինենք ուրիշների հանդեպ։

`Ի՞նչ կերպ շաբաթը պահելը մեզ պետք է դարձնի ավելի բարի, ավելի լավը,  ավելի հոգատար ու կարեկից։`