---
title:  Բավականաչափ մանանա
date:  14/07/2019
---

Սերունդներ տևած ստրկությունից և Իր ճնշված ժողովրդի վրա այդ վիճակի առաջ բերած սոցիալական անկումից հետո Աստված ցանկանում էր բարձրացնել նոր ազատագրված իսրայելացիներին՝ ցույց տալով նրանց շատ ավելի լավ կյանք և տալով նրանց օրենքներ իրենց նոր հասարակությունը լավագույնս կազմակերպելու համար։ Սակայն այս գործընթացի առաջին մասերից մեկը տրվեց որպես գործնական և ուսուցանող տեսանելի դաս։

Անապատում ուղիղ 40 տարի թափառումների այդ կյանքի ռիթմը, Աստծո տված ապահովության և գործնական անեսասիրության ապացույցը պետք է դառնային իսրայելական մշակույթի մի մասը։ Այն տրվում էր մանանայի տեսքով, կերակուր, որը հայտնվում էր ամեն առավոտ գետնի վրա իսրայելացիների ճամբարատեղիի շուրջը։

`Կարդացե՛ք Ելից 16.16-18 համարները: Ըստ ձեզ՝ ո՞րն է այս տեքստերում ընդգծված յուրաքանչյուր մարդու համար նախատեսված հատուկ չափաբաժնի նշանակությունը։`

Բ Կորնթացիս 8.10–15 համարներում Պողոսը վկայակոչում է այս պատմությունը որպես քրիստոնեական վարվելակերպի օրինակ. «Բայց հավասարությունով՝ այժմյան ժամանակում ձեր ավելությունը ծառայի նրանց պակասությանը, որ նրանց ավելությունն էլ ծառայի ձեր պակասությանը, որ հավասարութուն լինի» (համար 14)։

Աստված բավականաչափ առատաձեռն է գտնվել Իր ժողովրդի և Իր արարչագործության համար: Սա պետք է իսրայելացիներին և մեզ դաս լինի։ Եթե մենք վերցնենք միայն ինչքան մեզ հարկավոր է և պատրաստակամ լինենք ավելացածով կիսվել ուրիշների հետ, դրանով բոլորի մասին հոգ կտանենք, և բոլորին պաշարներ կտրամադրվեն։ Միայն տվյալ օրվա համար բավարար չափով հավաքելը մարդկանցից պահանջում էր վստահել, որ հաջորդ օրն ավելի շատ կլինի։ Իսրայելացի ստրուկների նման ճնշված մարդիկ հակված են կենտրոնանալու իրենց սեփական գոյատևման վրա, սակայն Աստված կամենում էր նրանց ցույց տալ վստահության, առատաձեռնության և ունեցածով կիսվելու կյանքը։

Բայց այս կենսակերպն ուներ ևս մեկ, ավելի ուշագրավ հարթություն։ Ամեն ուրբաթ մանանայի կրկնակի չափաբաժին էր հայտնվում գետնին, և այդ օրը, բացառապես այդ օրը, մարդիկ պետք է հավաքեին կրկնակի չափաբաժնով մանանա՝ պատրաստվելու համար շաբաթին։ Շաբաթի յուրահատուկ նախապատրաստությունը նրանց համար դարձավ ևս մեկ ճանապարհ վստահելու Աստծուն իրենց բոլոր կարիքների համար։ Մանանայի այդ ավել չափաբաժինը՝ Աստծո կողմից շնորհի քայլը, նրանց հնարավորություն տվեց ավելի լիարժեքորեն վայելել հանգիստը, որն Աստված խոստացել էր նրանց յոթերորդ՝ շաբաթ օրը։

`Ի՞նչ կարող ենք անել ուրբաթ օրերին, ինչը մեզ կօգնի ավելի լավ վայելել այն, ինչ Աստված առաջարկում է մեզ շաբաթ օրը։`