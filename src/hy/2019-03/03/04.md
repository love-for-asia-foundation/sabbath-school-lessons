---
title:  Հավասարության օր
date:  16/07/2019
---

Ելից 20 և Երկրորդ Օրինաց 5-րդ գլուխներում տրված Տասը պատվիրանների արագ ընթերցումից մի բան ակնհայտ է դառնում, որ, անկասկած, չորրորդ պատվիրանն ամենամանրակրկիտ ներկայացվածն է։ Այն դեպքում, երբ որոշ պատվիրաններ շատ թարգմանություններում ներկայացված են ընդամենը երեք բառով (եբրայերենում որոշները կարող են արտահայտված լինել ընդամենը երկու բառով), չորրորդ պատվիրանը պատասխանում է շաբաթ օրը հիշելուն վերաբերող «ինչո՞ւ», «ինչպե՞ս» և «ո՞վ» հարցերին։

`Կարդացե՛ք Ելից 20.8-11 համարները: Ի՞նչ են այս տեքստերն ասում ծառաների և օտարականների, նույնիսկ կենդանիների մասին, և ի՞նչ է դա նշանակում:`

Շաբաթին վերաբերող այս մանրամասներում աչքի է զարնում ուշադրությունն ուրիշների նկատմամբ։ Սիգվե Տոնսթադը պնդում է, որ նմանատիպ պատվերը եզակի է աշխարհի բոլոր մշակույթներում։ Նա բացատրում է, որ շաբաթի պատվիրանն «առաջնայնության շեշտը դնում է ներքևից դեպի վերև ուղղությամբ, այլ չի նայում վերևից ներքև՝ տալով նախնական նկատառումներ հասարակության ամենաթույլ և ամենախոցելի անդամների առնչությամբ։ Նրանք, ովքեր ամենաշատը հանգստի կարիք ունեն՝ ստրուկները, օտարականները և բեռնակիր կենդանիները, յուրահատուկ կերպով են ընդգծված։ Յոթերորդ օրվա հանգստի համատեքստում աղքատները, նույնիսկ անասուն կենդանիները դաշնակից են գտնում»։ Յոթերորդ օրվա կորսված իմաստը (Միչիգան, Էնդրյուսի համալսարանի տպագրություն, 2009թ.), էջ 126, 127։

Պատվիրանը հատկապես կենտրոնանում է այն պնդման վրա, որ շաբաթը վայելքի օր է բոլորի համար։ Շաբաթի լույսի ներքո մենք բոլորս հավասար ենք։ Եթե դուք գործատու եք շաբաթվա ընթացքում, ապա իրավասություն չունեք ձեր աշխատողներին ստիպելու աշխատել շաբաթ օրը։ Եվ սա այն պատճառով, որ Աստված նրանց ևս հանգստի օր է տվել։ Եթե դուք աշխատող եք, կամ նույնիսկ ստրուկ շաբաթվա մնացած օրերին, շաբաթը հիշեցնում է ձեզ, որ դուք էլ մյուսների պես ստեղծվել և փրկագնվել եք Աստծո կողմից, և Աստված հրավիրում է ձեզ տոնել այն ձեր առօրյա հոգսերից տարբերվող ձևով։ Նույնիսկ շաբաթը պահող ժողովրդին չպատկանող մարդիկ՝ «քո դռան օտարականը» (Ելից 20.10), պետք է օգտվեն շաբաթից։

Իսրայելացիների համար այս գաղափարը պետք է լիներ հեռանկարի նշանակալից փոփոխություն. դա ստրկության և անտեսվածության թարմ փորձառությունն էր։ Այժմ, երբ իսրայելացիները պետք է հաստատվեին նոր երկրում, Աստված չէր կամենում, որ նրանք ձեռք բերեին իրենց կեղեքիչների սովորությունները։ Իրենց հասարակության համար մանրակրկիտ օրենքներ տալու հետ մեկտեղ, Աստված տվեց նրանց (իրականում մեզ բոլորիս) շաբաթական մի հզոր հիշեցում, թե իրականում որքան հավասար ենք մենք բոլորս Աստծո առաջ։

`Ինչպե՞ս կարող եք կիսել շաբաթը ձեր համայնքում, այլ խոսքերով, ի՞նչ կարող է տալ ձեր համայնքի անդամներին ձեր կողմից շաբաթը պահելը։`