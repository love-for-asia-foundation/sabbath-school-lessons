---
title:  Բժշկության օր
date:  17/07/2019
---

Թեև շաբաթի և շաբաթը պահելու սկզբնական տեսլականն ընդգրկուն և համապարփակ էր, շատ կրոնական առաջնորդների համար այն դարձել էր արմատապես տարբեր մի բան այն ժամանակ, երբ Հիսուսն աշխարհ եկավ։ Ազատության և հավասարության օրվա փոխարեն շաբաթը դարձել էր մարդկանց հորինած ավանդապաշտական կանոնների և սահմանափակումների օր։ Իր օրերում Հիսուսը դեմ գնաց այս դիրքորոշումներին, հատկապես, երբ դրանք պարտադրվում էին ուրիշներին: Որքան հետաքրքրական է, որ Նա դա արեց ամենանշանակալից կերպով՝ շաբաթ օրը մի շարք բժշկություններ կատարելով։ Ասես Հիսուսը նպատակադրված էր այս հրաշքներն անում հենց շաբաթ օրը, այլ ոչ թե ուրիշ մի օր՝ մատնանշելու համար կարևոր մի բան, թե իրականում շաբաթն ինչ պետք է լինի։ Հաճախ այս պատմություններում Հիսուսը մեկնաբանություն էր անում շաբաթ օրը բժշկություն կատարելու պատեհության վերաբերյալ, և հաճախ փարիսեցիներն օգտագործում էին Նրա խոսքերը որպես պատճառաբանություն Հիսուսին սպանելու իրենց հեռահար ծրագրերում։

`Կարդացեք Հիսուսի շաբաթ օրվա բժշկությունների պատմությունները Մատթեոս 12.9–13, Մարկոս 1.21–26, 3.1–6 և Հովհաննես 9.1–16 համարներում։ Որո՞նք են ամենանշանակալից պարագաները, որոնք դուք նկատում եք այս պատմություններում։`

Հիսոսը հաստատեց, որ շաբաթը կարևոր է։ Մենք պետք է շաբաթն առանձնացնենք այն յուրահատուկ կերպով պահելու համար և թույլ տանք, որ շաբաթվա մեջ այս մեկ օրը մեզ համար հնարավորություն դառնա զարգացնելու մեր հարաբերություններն Աստծո, մեր ընտանիքների, մեր եկեղեցու և մեր համայնքի հետ։ Սակայն շաբաթը պահելը չպետք է եսասիրաբար վերաբերի բացառապես մեզ։ Հիսուսն ասաց. «Արժան է շաբաթ օրը բարիք գործել» (Մատթեոս 12.12)։

Եկեղեցու շատ անդամներ բարի գործեր են անում՝ ուրիշների մասին հոգ տանելու համար։ Բայց մեզնից շատերն էլ զգում են, որ ավելի շատ պետք է անեն օգնելու համար։ Մենք գիտենք, որ Աստված հոգ է տանում տառապյալների, մոռացվածների և կեղեքվածների մասին, և որ մենք ևս պետք է նույնն անենք։ Որովհետև մեզ պատվիրված է չանել մեր առօրյա գործերը, մեզ ազատություն է տրված շաբաթվա լարվածությունից, շաբաթ օրը մեզ ժամանակ է տրված կենտրոնանալու ուրիշների հոգսերի վրա՝ որպես շաբաթը պահելու ճշմարիտ և գործուն ճանապարհ։ «Չորրորդ պատվիրանի համաձայն՝ շաբաթը նվիրված էր հանգստին և կրոնական երկրպագությանը։ Ողջ աշխարհային գործերը պետք է դադարեցվեին, սակայն ողորմությունն ու բարեգործությունը համապատասխանում էին Տիրոջ նպատակին։ … Տառապյալների բեռը թեևթացնելը, վշտացածներին մխիթարելը սիրո գործ է, որը պատվում է Աստծո սուրբ օրը»։ Էլեն Ուայթ, Բարեգործության ծառայություն, էջ 77։

`Ի՞նչ եք անում ուրիշների բարօրության համար շաբաթ օրը։`