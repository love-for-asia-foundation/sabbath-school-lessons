---
title:  Շաբաթի հանգիստը հողի համար
date:  18/07/2019
---

Ինչպես տեսանք, շաբաթն Իսրայել ժողովրդի կյանքի ցիկլի արմատացած մասն էր։ Սակայն շաբաթի սկզբունքը պարզապես ամեն շաբաթ կրկնվող օրվա մասին չէր։ Այն նաև ներառում էր յուրահատուկ հանգիստ յուրաքանչյուր յոթերորդ տարին՝ գագաթնակետին հասնելով հոբելյան տարում յոթն անգամ յոթ տարի հետո, այսինքն 50-րդ տարին։

`Կարդացե՛ք Ղևտացոց 25.1-7 համարները: Ի՞նչն է ուշագրավ նմանատիպ հրահանգում։ Ի՞նչ հնարավոր ճանապարհով կարող եք մարմնավորել այս սկզբունքը ձեր կյանքում և աշխատանքում։`

Շաբաթը խորհրդանշող տարին թույլատրված էր հողն անմշակ թողնել մեկ տարի։ Սա հողը կառավարելու հայտնի գյուղատնտեսական պրակտիկա էր, և դրա իմաստությունը լայնորեն ընդունված էր։

Յոթերորդ տարին նշանակալից էր նաև ստրուկների համար (տե՛ս Ելից 21.1–11)։ Այն դեպքում, երբ իսրայելացիներից ոմանք այնքան էին պարտքեր կուտակում, որ ստիպված իրենց ստրկության էին վաճառում, նրանք պետք է ազատ արձակվեին յոթերորդ տարին։ Նույն կերպ շատ մեծ պարտքերը պետք է չեղարկվեին յոթերորդ տարվա վերջին (տե՛ս Երկրորդ Օրինաց 15.1–11)։

Ինչպես մանանան, որն Աստված տալիս էր իսրայելացիներին անապատում, այդպես էլ յոթերորդ տարին հացահատիկ չցանելը վստահության դրսևորում էր առ Աստված, որ Նա բավականաչափ կտա նախորդ տարին, դրան կգումարվի նաև այն, ինչ հողը կաճեցնի յոթերորդ տարին՝ առանց սերմնացանի։ Նմանապես ստրուկներին ազատելն ու պարտքերը թողնելը ողորմածության քայլ էր, սակայն նաև Աստծո զորությանը վստահելու դրսևորում, որ Նա կտա մեր կարիքների համար։ Որոշակի իմաստով, մարդիկ պետք է սովորեին, որ չպետք է ճնշեն ուրիշներին իրենց կարիքները հոգալու համար։

Շաբաթի սկզբունքներն ու օրինակը պետք է սերտորեն կապվեին իսրայելացիների հասարակության կառուցվածքին որպես մի ամբողջություն։ Նմանապես ժամանակակից շաբաթը պահելը պետք է լինի հոգևոր կարգապահություն, որը կվերափոխի մեր բոլոր մնացած օրերը։ Գործնական իմաստով, շաբաթը առաջ Իր արքայությունը որոնելու Հիսուսի ցուցումը վերապրելու ճանապարհներից մեկն է. «Ձեր երկնավոր Հայրը գիտի, որ այդ ամենը պետք է ձեզ … և այդ ամենը կտրվի ձեզ» (Մատթեոս 6.32, 33։

`Ինչո՞վ պետք է առանձնանա շաբաթը պահելը շաբաթվա ձեր մյուս օրերից։ Ի վերջո, եթե դուք ագահ, եսասեր և անտարբեր եք կիրակիից մինչև ուրբաթ, իրականում ի՞նչ նշանակություն ունի, եթե այդպիսին չեք շաբաթ օրը (սակայն կարո՞ղ եք ճշմարտապես այդպիսին չլինել շաբաթ օրը, եթե այդպիսին եք շաբաթվա մնացած բոլոր օրերին)։`