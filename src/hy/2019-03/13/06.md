---
title:  Խրախուսեք միմյանց բարի գործեր գործելու
date:  26/09/2019
---

Նույնիսկ լավագույն դրդապատճառներով, ազնիվ նպատակներով, հաստատուն հավատով, որ մենք Աստծո և բարության կողմում ենք, Տիրոջ համար աշխատելը կարող է լինել բարդ և հիասթափեցնող։ Մեր աշխարհի տխրությունն ու ցավն իրական են։ Սա պատճառներից մեկն է, որ մենք եկեղեցական համայնքի կարիք ունենք։ Հիսուսն Իր աշակերտների հետ ձևավորեց նմանատիպ աջակցող համայնք։ Նա հազվադեպ էր մարդկանց մենակ ուղարկում, իսկ եթե դա պատահում էլ էր, նրանք շուտով նորից հավաքվում էին միասին և կիսում իրենց պատմություններն ու թարմացնում իրենց եռանդն ու խիզախությունը։

`Կարդացե՛ք Եբրայեցիս 10.23–25 համարները։ Եբրայեցիս 10.25-ը այս համարներից ամենաճանաչվածն է. ուրեմն ի՞նչ են երկու նախորդ համարներն ավելացնում այս հանրաճանաչ համարի մեր ընկալմանը։ Որո՞նք են այն ճանապարհները, որոնցով կարող ենք միմյանց մղել «դեպի սեր և բարի գործեր»:`

Համարյա բոլոր առաջադրանքներում, գործերում կամ նախագծերում միասին աշխատող մարդկանց խումբը կարող է հասնել ավելի շատ բանի, քան առանձին աշխատող բոլոր մարդիկ։ Սա մեզ կրկին հիշեցնում է եկեղեցու՝ Քրիստոսի մարմինը լինելու մասին (տե՛ս Հռոմեացիս 12.3–6), որում մենք բոլորս ունենք տարբեր, բայց միմյանց լրացնող դերեր։ Երբ յուրաքանչյուրս անում ենք այն, ինչն ամենալավն ենք կարողանում, և անում ենք միասնաբար, կարող ենք հավատով վստահ լինել, որ մեր կյանքն ու գործերը նշանակություն կունենան հավիտենության համար։

Ճիշտ է, արդյունքները կարևոր են, երբ փորձում ենք անել այն, ինչը ճիշտ է: Այնուամենայնիվ, դրանք մարդկանց և նրանց կյանքի մասին են, և ուրեմն, պետք է լիարժեքորեն ապավինենք Աստծուն։ Երբեմն, երբ աշխատում ենք աղքատությունը թեթևացնելու, խոցելիներին պաշտպանելու, կեղեքվածներին ազատելու և ձայնազուրկների փոխարեն խոսելու համար, մենք քիչ առաջընթաց կնկատենք։ Սակայն ունենք այն հույսը, որ աշխատում ենք անհամեմատ ավելի մեծ և անխուսափելիորեն հաղթական գործի համար. «Եվ չձանձրանաք բարին գործելուց, որովհետև իր ժամանակին կհնձենք, եթե չթուլանանք։ Ուրեմն քանի որ ժամանակ ունենք, բարի գործենք ամենին, մանավանդ հավատքի ընտանիներին» (Գաղատացիս 6.9, 10, տե՛ս նաև Եբրայեցիս 13.16)։

Ահա թե ինչու ենք կոչված քաջալերելու, տառացիորեն քաջություն ոգեշնչելու միմյանց։ Հավատքով ապրելը և՛ բերկրալի է, և՛ դժվար։ Արդարության մեր Աստվածը և արդարության մեր համայնքը մեր մեծագույն աջակցությունն են և այն, ինչին մենք մարդկանց հրավիրում ենք միանալ։

`Ո՞ւմ եք ճանաչում կամ ո՞ւմ մասին գիտեք, ով անընդհատ աշխատում է ուրիշների տառապանքները թեթևացնելու համար։ Ինչպե՞ս կարող եք խրախուսել այդ մարդուն կամ մարդկանց խմբին իրենց արած բարի գործում։`