---
title:  Հասնելով հոգիներին
date:  24/09/2019
---

Եկեղեցիներում քննարկումը երբեմն կանգ է առնում ընտրության ակնհայտ կարիքի վրա՝ կենտրոնանալ հասրակական գործի՞, թե՞ Ավետարանի գործի, բարեգործությա՞ն, թե՞ վկայության, արդարությա՞ն, թե՞ ավետարանչության վրա։ Սակայն երբ ավելի լավ ենք հասկանում այս գաղափարներից յուրաքանչյուրն ու ուսումնասիրում Հիսուսի ծառայությունը, դրանց միջև տարբերությունը վերանում է, և մենք գիտակցում ենք, որ բարի լուրը քարոզելն ու մարդկանց օգնելը սերտորեն կապված են։

Իր հայտնի պնդումներից մեկում Էլեն Ուայթը բացատրում է այդ կապը հետևյալ կերպ. «Միայն Քրիստոսի մեթոդը մարդկանց հասնելու գործում իրական հաջողություն կբերի: Փրկիչը մարդկանց հետ վարվում էր որպես Մեկը, Ով նրանց բարին էր կամենում։ Նա Իր կարեկցանքն էր ցույց տալիս նրանց, ծառայում էր նրանց կարիքներին, շահում էր նրանց վստահությունը, հետո հորդորում նրանց. «Հետևեք Ինձ։ …

Աղքատների բեռը պետք է թեթևանա, հիվանդները՝ բուժվեն, տառապյալներն ու վշտացածները՝ մխիթարվեն, անուսները՝ կրթվեն, անփորձները՝ խորհուրդ ստանան։ Մենք պետք է լաց լինենք լացողների հետ և ուրախանանք ուրախացողների հետ»։ Էլեն Ուայթ, Բժշկության ծառայություն, էջ 143։

Ինչպես տեսանք, արդարությունն ու ավետարանչությունը՝ արքայության այս երկու գործողությունները, սերտորեն կապված էին ոչ միայն Հիսուսի ծառայության, այլ նաև Իր աշակերտներին տված Նրա առաջին հանձնարարության մեջ. «Երբ որ կգնաք, քարոզեք և ասեք, թե երկնքի արքայությունը մոտեցել է։ Հիվանդներին բժշկեք, բորոտներին սրբեք, մեռելներին հարուցեք, դևերը հանեք, ձրի առել եք, ձրի տվեք» (Մատթեոս 10.7, 8)։ Կարճ ասած, մարդկանց սրտին հասնելու լավագույն ճանապարհներից մեկը նրանց կարիքներին ծառայելն է։

`Կարդացե՛ք Ա Պետրոս 2.12 և Փիլիպպեցիս 2.15 համարները։ Ի՞նչ են Պետրոսն ու Պողոսն ասում Աստծո ժողովրդի կատարած բարի գործերի զորության մասին։`

Աստծո բարի լուրի ավելի լայն ընկալման մեջ ավետարանչությունն անիմաստ է դառնում, երբ չկա սեր մարդկանց նկատմամբ։ Այնպիսի համարներ, ինչպիսիք են Ա Հովհաննես 3.16–18-ը և Հակոբոս 2.16-ը, ընդգծում են բարի լուրն ավետելու, սակայն այն սեփական կյանքում չապրելու հակասությունը։ Իր լավագույն դրսևորմամբ ավետարանչությունը՝ հույսի, ազատագրման, ապաշխարության, վերափոխման և Աստծո համապարփակ սիրո լուրի հռչակումը, արդարության արտահայտություն է։

Ե՛վ ավետարանչությունը, և՛ արդարության ցանկությունը ծնունդ են առնում կորած, կոտրված և վշտացած մարդկանց նկատմամբ Աստծո սիրո գիտակցումից, որը նաև ծիլ է տալիս մեր սրտերում Աստծո՝ մեր կյանքում ունեցած ազդեցության շնորհիվ։ Մենք չենք ընտրում այս կամ այն գործողությունը, այլ աշխատում ենք Աստծո շնորհով մարդկանց հետ իրականացվող գործում՝ հոգալով նրանց կարիքները և օգտագործելով այն միջոցները, որոնք Աստված վստահել է մեզ։

`Մյուս կողմից էլ, ինչպե՞ս կարող ենք հավաստիանալ, որ ուրիշների համար բարի գործեր անելիս չենք անտեսում փրկության բարի լուրը քարոզելը։`