---
title:  Շնորհը եկեղեցում
date:  25/09/2019
---

Հոբի գրքի սկզբում Աստված մատնացույց է անում Հոբին և նրա հավատարմությունն Իր հանդեպ որպես Աստծո ճանապարհների և ընկած մարդության հետ Նրա գործերի բարության ցուցադրում (տե՛ս Հոբ 1.8)։ Ուշագրավ է, որ Աստված թույլ է տալիս, ու Իր համբավը կախված լինի նրանից, թե ինչպես է Իր ժողովուրդն ապրում իր կյանքն այս երկրի վրա։ Բայց Պողոսն ընդարձակում է այս հավատի թեման, որն Աստված ունի Իր որոշ «սուրբերի» նկատմամբ, ովքեր ընդգրկված են եկեղեցու համայնքի մեջ. «Որ հիմա իշխանություններին և պետություններին երկնավորներում եկեղեցու ձեռքով հայտնվի Աստծո բազմապատիկ իմաստությունը» (Եփեսացիս 3.10)։

`Կարդացե՛ք Եփեսացիս 2.19 համարը։ Ըստ ձեզ՝ ի՞նչ է ներառված այն գաղափարի մեջ, որ եկեղեցու համայնքը նկարագրված է որպես Աստծո «ընտանիք»։ Ինչպե՞ս պետք է այս նկարագրությունն ազդի կազմակերպված եկեղեցու գործելակերպի վրա։`

Յուրաքանչյուր համայնք կամ կազմակերպություն իր անդամների նկատմամբ վերաբերմունքով արտացոլում է իր հիմնարար արժեքները։ Որպես Աստծո ընտանիք, Քրիստոսի մարմին և Հոգու համայնք՝ եկեղեցին ստացել է կանչվածություններից ամենավսեմը՝ սեփական կյանքով ցույց տալ, որ «Աստված խռովության Աստված չէ, այլ խաղաղության, ինչպես սուրբերի բոլոր եկեղեցիներում» (Ա Կորնթացիս 14.33)։

Աստծո արդարության, շնորհի և սիրո մեջ ցուցադրված արդարության, շնորհի և սիրո արժեքները պետք է կառավարեն եկեղեցում կատարվող ամեն ինչ։ Տեղական եկեղեցական համայնքից մինչև եկեղեցու համաշխարհային կազմակերպություն, այս սկզբունքները պետք է ղեկավարեն եկեղեցու առաջնորդներին գործելիս, որոշումներ կայացնելիս և եկեղեցում գտնվողներից «ամենափոքրերի» նկատմամբ հոգատարություն ցուցաբերելիս։ Նրանք պետք է նաև առաջնորդեն եկեղեցու անդամների մեջ ժամանակ առ ժամանակ ծագող վեճերի լուծումները։ Եթե չենք կարողանում մեր մեջ գտնվողներին վերաբերվել արդարությամբ և արժանապատվությամբ, ինչպե՞ս կկարողանանք դա անել ուրիշների հետ։

Երբ եկեղեցին մարդկանց աշխատանք է առաջարկում, պետք է լինի առատաձեռն գործատու, ով գնահատում է մարդկանց և գործում անդամների հետ անարդար վերաբերմունքի դեմ։ Եկեղեցիները պետք է լինեն ապահով վայր, որտեղ բոլոր անդամները կանեն իրենց ուժերի սահմաններում ամեն ինչ՝ պաշտպանելու խոցելիներին։ Եվ ինչպես տեսնում ենք վաղ եկեղեցում, եկեղեցական համայնքը պետք է ունենա յուրահատուկ պատրաստվածություն իր եկեղեցական «ընտանիքի» այն անդամներին աջակցելու և օգնելու համար, ովքեր տառապում են կամ կարիքի մեջ են։

Հիսուսը սա որպես հրաման տվեց՝ ասելով, որ այն ոչ միայն կվերափոխի հավատի համայնքը, այլ նաև կցուցադրի նրանց հավատի իրականությունն այն մարդկանց, ովքեր նայում են իրենց. «Նոր պատվիրան եմ տալիս ձեզ, որ իրար սիրեք, ինչպես Ես ձեզ սիրեցի, որ դուք էլ իրար սիրեք։ Սրանով կգիտենան ամենքը, թե Իմ աշակերտներն եք, եթե իրար վրա սեր ունենաք» (Հովհաննես 13.34, 35)։