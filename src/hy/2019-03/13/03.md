---
title:  Ծառայող մնացորդը
date:  23/09/2019
---

Աստվածաշնչյան մարգարեություններում նշված մնացորդ ժողովրդի ստանդարտ սահմանումը գտնում ենք Հայտնություն 12.17 համարում՝ նրանք, «որ Աստծո պատվիրանները պահում են, և Հիսուսի [Քրիստոսի] վկայությունն ունեն» (տե՛ս նաև Հայտնություն 14.12)։ Աստվածաշնչում այս հատկանիշներն ընդգծում են երկրի պատմության վերջին փուլի Աստծո ժողովրդին։ Սակայն նույն Աստվածաշնչում մենք գտնում ենք օրինակներ, թե ինչպես է գործում նման մնացորդը, և հատկապես ինչպես է այս ժողովուրդը ծառայում ուրիշներին։

`Մովսեսի օրինակն այս առնչությամբ վհատեցնող է։ Կարդացե՛ք Ելից 32.1–14 համարները։ Այս պատմության մեջ ո՞րն է Մովսեսի և Հայտնություն 12.17 համարում նկարագրված մնացորդի համեմատությունը։`

Բարկանալով Իսրայելի ժողովրդի վրա՝ Աստված սպառնում էր կործանել նրանց, և Աբրահամին տված խոստումները, որ նրա սերունդները մեծ ազգ էին դառնալու, փոխանցել Մովսեսին և նրա ընտանիքին (տե՛ս Ելից 32.10)։

Սակայն Մովսեսը դա չէր ուզում։ Ընդհակառակը, նա համարձակություն ունեցավ վիճաբանել Աստծո հետ՝ ասելով, որ այնպես գործելը, ինչպես Աստված սպառնում է գործել, Նրան վատ համբավ կբերի (տե՛ս Ելից 32.11–13)։ Հետո Մովսեսն ավելի առաջ է գնում և հասնում սահմանագծին. և Աստված հետ է առնում այն չարիքը, որ իր ժողովրդին պիտի աներ։

Մովսեսը պայքարում էր այս ժողովրդին անապատից հանելու համար։ Նրանք բողոքում և տրտնջում էին ազատություն ստանալու առաջին իսկ պահից։ Այնուամենայնիվ, Մովսեսն Աստծուն ասում է. «...ջնջիր ինձ Քո գրած գրքից»(Ելից 32.32), եթե նրանց ներել հնարավոր չէ: Մովսեսը պատրաստ է հրաժարվել հավիտենությունից, որպեսզի փրկի նրանց, ում հետ կիսել է այս ճամփորդությունը։

Ինքնազոհ միջնորդության ինչպիսի՜ հզոր օրինակ նրանց համար, ովքեր արժանի չեն դրան։ Եվ ողջ փրկության ծրագրի ինչպիսի՜ հզոր խորհրդանիշ։

«Երբ Մովսեսը միջնորդում էր Իսրայելի համար, նա կորցրեց իր երկչոտոթյունն իր խորը շահագրգռվածության և սիրո մեջ նրանց հանդեպ, ում համար այդքան շատ բան անելու համար Աստված նրան Իր ձեռքում գործիք դարձրեց։ Աստված լսեց նրա աղաչանքն ու տվեց նրա անշահախնդիր աղոթքի պատասխանը։ Աստված ապացուցեց Իր ծառային, Նա ստուգեց նրա հավատարմությունը և սերը սխալական, երախտամոռ ժողովրդի նկատմամբ, իսկ Մովսեսը վեհանձնորեն անցավ փորձությունը։ Նրա մտահոգությունն Իսրայելի նկատմամբ չէր բխում եսասիրական դրդապատճառից։ Աստծո ընտրյալ ժողովրդի բարգավաճումն ավելի թանկ էր նրա համար, քան անձնական պատիվը, քան հզոր ազգի նախահայր դառնալը։ Աստծուն դուր եկավ նրա հավատարմությունը, նրա սրտի կարեկցանքը և շիտակությունը: Որպես հավատարիմ հովիվ՝ Մովսեսին Նա հանձնարարեց Իսրայելին խոստացված երկիր առաջնորդելու մեծագույն գործը»։ Էլեն Ուայթ, Նահապետներ և մարգարներ, էջ 319։

`Ի՞նչ է սա մեզ ասում այն մասին, թե հնարավորության սահմաններում ինչպես պետք է մենք վարվենք մեզ շրջապատող սխալական մարդկանց հետ։`