---
title:  Հոգնություն կարեկցանքից
date:  16/09/2019
---

Դիմակայելով մեր բարի մտադրություններին «աշխարհի բոլոր ցավերով» ճնշվել թույլ տալու հավանականությանը՝ մեզանից շատերը կցանկանային ավելին անել տառապյալներին օգուտ տալու համար։ Կան մի քանի դիրքորոշումներ և գործողություններ, որոնք կօգնեն մեզ դրականապես արձագանքել կարիքավորներին։

Կարեկցանք. ինչպես տեսանք, տառապողի ցավը ճանաչելն ու նրան կարեկցելը գործողության տանող առաջին քայլերն են։ Մենք պետք է զարգացնենք և պահպանենք տառապյալների նկատմամբ մեր զգայունությունը։ Այսօր մարդիկ խոսում են «կարեկցանքից հոգնելու» մասին, որը նշանակում է, թե այնքան բաց ենք կարեկցելու վշտի ու ողբերգության դեպքում, որ մեզանից շատերը հոգնում են այն բազմաթիվ դեպքերից, որոնք մեզանից հուզական էներգիա են խլում, նաև պահանջում ֆինանսական աջակցություն։ Հիսուսը հիանալի կերպով տեղյակ էր Իր շուրջը ծավալվող չարիքից ու ցավից, այնուամենայնիվ, Նա կարեկցելու զգացողությունը չկորցրեց։ Մենք ևս չպետք է կորցնենք։

Գիտելիք. Քանի որ անարդարության և աղքատության շատ իրավիճակներ խրթին են, կարևոր է լսել և հասկանալ, թե ինչ կարող ենք անել այս իրավիճակներում։ Շատ օրինակներ են եղել, երբ բարի մտադրություններով մարդիկ վնաս են հասցրել այլ մարդկանց կյանքին՝ օգնել փորձելով։ Ճիշտ է, սա անգործության արդարացում չէ, մենք պետք է փորձենք գործել բանիմացությամբ և խորագիտորեն։

Աղոթք. Երբ մենք խնդիր ենք տեսնում, մեր առաջին միտքը «գործնական» քայլեր ձեռնարկելն է լինում։ Սակայն Աստվածաշունչը հիշեցնում է, որ աղոթքը գործնական քայլ է։ Մենք կարող ենք աղքատների և կեղեքվածների կյանքը փոխել նրանց և նրանց վրա իշխանություն ունեցողների համար մեր աղոթքներով (տե՛ս Ա Տիմոթեոս 2.1, 2), ինչպես նաև որոնենք Աստծո առաջնորդությունն այն հարցում, թե ինչպես կարող ենք լավագույնս արձագանքել օգնություն առաջարկելով (տե՛ս Առակաց 2.7, 8)։

Ակնկալիքներ. Վիշտը թեթևացնելու գործում մեկ այլ կարևոր տարր է ճիշտ ակնկալիքներ ունենալը՝ հաշվի առնելով սոցիալական, քաղաքական և անձնական հանգամանքները։ Մեր հույսը պետք է լինի մարդկանց ընտրություն և հնարավորություն տալը, որոնք նրանք այլ կերպ չէին ունենա։ Այն, թե ինչ են մարդիկ անում այս հնարավորությունների հետ, երբեմն կհիասթափեցնի մեզ, բայց մենք պետք է հարգենք այդ ընտրությունները։ Ինչ ճանապարհով էլ որ փորձենք օգնել տառապյալներին, մեզ առաջնորդող սկզբունքը պետք է լինի. «Ամեն ինչ որ կամենում եք, թե ձեզ անեն մարդիկ, այնպես էլ դուք արեք նրանց» (Մատթեոս 7.12)։

`Կարդացե՛ք Հակոբոս 1.5–8 համարները։ Ի՞նչ դեր պետք է խաղա աղոթքը քրիստոնյայի գործերում։ Ի՞նչ են Հակոբոս 2.15, 16 համարներն առաջարկում այն մասին, թե ինչպես կարող ենք նպաստել ուրիշների համար մեր աղոթքներին պատասխանելուն։`