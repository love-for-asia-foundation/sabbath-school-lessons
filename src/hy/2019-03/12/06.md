---
title:  Ձայն ձայնազուրկների համար
date:  19/09/2019
---

Սողոմոնը գրել է, որ կա «լռելու ժամանակ և խոսելու ժամանակ» (Ժողովող 3.7)։ Նա ճիշտ էր, և այդ հավասարակշռությունը գտնելն այնքան էլ հեշտ չէ մեզ համար։ Այնուամենայնիվ, երբ խոսքը վերաբերում է կեղեքվածների օգտին խոսելուն, ձայնազուրկների ձայնը բարձրացնելուն և չարը բարիով հաղթելուն, հնարավո՞ր է, որ որպես եկեղեցի մենք սխալված լինենք չափից շատ լռելով, երբ պետք է խոսեինք։

Քրիստոնյաները հաճախ են խոսել Քրիստոսի ձեռքերն ու ոտքերը լինելու մասին՝ մատնացույց անելով ուրիշներին գործնականորեն ծառայելու կոչը, ինչպես Հիսուսը կցանականար, որ անեինք։ Սակայն մարգարեական դերակատարության մեջ, ինչպես ցուցադրված է Աստվածաշնչում, Աստծո առաջին կոչը տղամարդկանց և կանանց Իր ձայնը լինելն է, Աստծո անունից խոսելը, ինչպես նաև նրանց օգտին խոսելը, ում Աստված ուզում է պաշտպանել (տե՛ս Սաղմոս 146.6–10)։

`Կարդացե՛ք Եսայիա 58.1–10 համարները։ Ի՞նչ պետք է իր յուրահատուկ ժամանակ, յուրաքանչյուր վայրում և համատեքստում տրված այս լուրը մեզ ասի այսօր՝ մեկ այլ ժամանակ, մեկայլ վայրում և համատեքստում։ Ինչքա՞ն բան է իսկապես փոխվել Եսայիայի՝ այս լուրը գրելու ժամանակներից մինչև մեր օրերը։`

Մարգարեների արդարության կոչը երբեք հանրաճանաչություն չի վայելել։ Սակայն Աստծուց ստացած իրենց հանձնարարությամբ ոգեշնչված, հասկանալով Աստծո նախանձախնդրությունն արդարության նկատմամբ, կարեկցելով նեղ վիճակում գտնվող աղքատներին ու կեղեքվածներին և որոնելով լավագույնն իրենց հասարակության համար՝ այս մարգարեները համարձակություն ունեին լինելու ձայնազուրկների ձայնն իրենց ապրած ժամանակ և իրենց ապրած վայրում՝ ի հեճուկս ճնշման, անհարմարության և վտանգի (տե՛ս Ա Պետրոս 3.17)։

Հիմնվելով Ավետարանի մեր ընկալման և Հիսուսին աշխարհին ներկայացնելու կոչի վրա՝ Յոթերորդ օրվա ադվենտիստները նույնպես շատ լավ առաջարկներ ունեն աշխարհում չարի դեմ պայքարելու առանչությամբ։

Դրանցից են. «Յոթերորդ օրվա ադվենտիստները հավատում են, որ աղքատությունն ու դրան ուղեկցող անարդարությունները կրճատելուն ուղղված գործողությունները քրիստոնեական սոցիալական պատասխանատվության կարևոր մաս են կազմում։ Աստվածաշունչը պարզորոշ ներկայացնում է Աստծո յուրահատուկ հոգատարությունն աղքատների նկատմամբ և Նրա ակնկալիքները, թե ինչպես Իր հետևորդները պետք է արձագանքեն նրանց, ովքեր ունակ չեն ինքնուրույն հոգ տանելու իրենց մասին։ Բոլոր մարդիկ կրում են Աստծո պատկերը և Աստծո օրհնություններն ստացողներ են (Ղուկաս 6.20)։ Աղքատների հետ աշխատելիս մենք հետևում ենք Հիսուսի օրինակին և վարդապետությանը (Մատթեոս 25.35, 36)։ Որպես հոգևոր համայնք՝ Յոթերորդ օրվա ադվենտիստները պաշտպանում են աղքատներին և խոսում են «համրի համար» (Առակաց 31.8) և նրանց դեմ, ովքեր «աղքատների դատաստանը ծռում» են (Եսայիա 10.2)։ Մենք մասնակցում ենք Աստծո գործին, Ով «իրավունք» է անում «աղքատի համար» (Սաղմոս 140.12)»։ ՅՕԱ պաշտոնական հայտարարությունը համաշխարհային աղքատության վերաբերյալ, 2010թ. հունիսի 24: