---
title:  Թագավորության առաջնայնություններ
date:  15/09/2019
---

Ինչպես պարզաբանվել է Հիսուսի վարդապետության մեջ և Նոր Կտակարանի գրվածքներում, նրանք, ովքեր ընտրում են որպես Աստծո թագավորության անդամներ ապրելը, իրենց կյանքն ապրում են այս աշխարհից տարբերվող արժեքային համակարգով և առաջնահերթություններով։

`Կարդացե՛ք Մատթեոս 6.25–33 համարները։ Ի՞նչ հավաստիացում է մեզ տրված այս տեքստերում, և ինչպե՞ս պետք է այդ հավաստիացումն ազդի մեր առաջնայնությունների վրա։`

Հիսուսը սովորեցնում էր, որ «կյանքն ավելի է կերակուրից, և մարմինը՝ հագուստից» (Մատթեոս 6.25)։ Իհարկե, դրանք ևս կարևոր են, սակայն մենք դրանք պետք է դիտարկենք Աստծո արքայության լույսի ներքո, ինչը նշանակում է, որ պետք է վերաարժեքավորենք մեր կյանքն իրական և գործնական քայլերով։ Երբ մենք ընդունում ենք ողջ Աստվածաշնչում հնչող ուրիշներին օգնելու և նրանց մասին հոգ տանելու կոչը, այն ևս դառնում է մեր առաջնահերթություններից մեկը, քանզի մենք ցանկանում ենք հետևել Հիսուսի քայլերին։ Ըստ էության, այս կոչը պետք է օգնի մեզ ավելի քիչ կենտրոնանալ մեզ վրա և ավելի շատ՝ ուրիշների։

Այս տարբերվող արժեհամակարգը փոխում է նաև մեր հարաբերությունները նրանց հետ, ովքեր իշխանություն ունեն կեղեքվածների, ճնշվածների և նաև մեզ վրա։ Մինչ Աստվածաշունչը հրահանգում է քրիստոնյաներին հարգել և հնազանդվել իրենց իշխանություններին այնքանով, որքանով որ դա հնարավոր է (տե՛ս, օրինակ՝ Հռոմեացիս 13.1–7), կան նաև դեպքեր, երբ մենք պետք է արձագանքենք Պետրոսի խոսքերին. «Աստծուն պետք է ավելի հնազանդել, քան թե մարդկանց» (Գործք առաքելոց 5.29)։ Հիսուսն այս երկու սկզբունքները հավասարակշռեց Իր այն պատասխանում, որը տվեց Իրեն փորձողներին. «Կայսրինը կայսրին տվեք և Աստծունը՝ Աստծուն» (Մատթեոս 22.21)։

Նրանք, ովքեր իշխանություն ունեն, անկախ նրանից՝ կառավարության մեջ են թե այլուր, հաճախ գործի են դնում և պահպանում այդ իշխանությունը սպառնալիքների և ուժի միջոցով։ Ինչպես տեսանք Հիսուսի կյանքում, հավատարիմ կյանքը միշտ և ցանկացած իրավիճակում չէ, որ պահանջում է լռել չարիքի առաջ։ Օրինակ, Ամերիկայի ստրկության մասին Էլեն Ուայթը գրել է. «Երբ մարդկանց օրենքները հակասում են Աստծո խոսքին և օրենքին, մենք պետք է հնազանդվենք վերջինին, ինչպիսին էլ լինեն հետևանքները։ Մեր երկրում գործող օրենքին, որը պահանջում է ստրուկին իր տիրոջը հանձնել, մենք չպետք է հնազանդվենք, և պետք է կրենք այս օրենքը խախտելու հետևանքները։ Ստրուկը որևէ մարդու սեփականությունը չէ։ Աստված է նրա լիիրավ տերը, իսկ մարդն իրավունք չունի յուրացնել Աստծո ձեռքի գործն ու այն իր սեփականությունը հայտարարել»։ Վկայություններ եկեղեցու համար, հատոր 1, էջ 201, 202։

`Ո՞րն է սահմանագիծը իշխանություններին հնազանդվելու և կեղեքիչ իշխանությունների զոհերին պաշտպանելու միջև։`