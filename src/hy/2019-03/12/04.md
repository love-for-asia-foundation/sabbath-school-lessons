---
title:  Առատաձեռնություն
date:  17/09/2019
---

«Աստված սիրում է ուրախ տվողին» (Բ Կորնթացիս 9.7), և առատաձեռնորեն տալը քրիստոնեական կյանքի կարևոր տեսանկյուններից մեկն է։ Խիստ կարևոր է, թե որոնք են մեր ֆինանսական առաջնահերթությունները: Առատաձեռնությունն ավելին է, քան պարզապես ինչ-որ բանի համար գումար տալը՝ անկախ նրանից, թե որքան արժանի է այն։

Փոխարենը, առատաձեռնությունը կյանքի դիրքորոշումներից ամենաընդարձակն է և կարևորագույն հատկանիշը նրանց, ովքեր «վախենում են Տիրոջից», ինչպես նշված է Սաղմոս 112-ում։ «Երանի այն մարդին, որ ողորմած է և փոխ է տալիս, և իր բանը շինում է իրավունքով» (Սաղմոս 112.5)։

`Ի՞նչ են սովորեցնում հետևյալ համարները կարիքավորների նկատմամբ առատաձեռնության մասին։ Ղևտացոց 25.35–37, Սաղմոս 119.36, Բ Կորնթացիս 8.12–15, Ա Հովհաննես 3.16–18, Ա Տիմոթեոս 6.17–19։`

Նորկտակարանյան իր նամակներում Պողոսը մշտապես մեջբերում է Աստծո առատաձեռնությունը որպես քրիստոնեական հույսի աղբյուր, որն ավելի լիրաժեքորեն արտահայտվում է Հիսուսի՝ Իր կյանքը մեզ համար տալու մեջ։ Իր հերթին, Նրա մահը մեզ համար նաև ուրիշների նկատմամբ առատաձեռն կյանք ապրելու մեր դրդապատճառն է. «Գոհանում եմ Աստվածանից ...որ քո հավատի հաղորդակցությունը պտղաբեր լինի այն ամեն բարի բաների գիտությունով, որ ձեզանում է Քրիստոս Հիսուսում» (Փիլիմոն 1.4, 6)։

Առատաձեռնությունը դիրքորոշում է կյանքի նկատմամբ, որն ընդարձակ է, համարձակ և համապարփակ։ Մեր անձնական կյանքում, հասարակության մեջ և մշակույթում այնքան շատ բան է դրդում մեզ կենտրոնանալ մեզ վրա, պահել որքան հնարավոր է շատ մեզ համար։ Եվ եկե՛ք խոստովանենք, միևնույնն է, շատերիս համար կանխադրված տարբերակն է՝ ես, ես, ես։

Եթե մեր հավատն իրական է, այն մեզ կստիպի մահանալ ես-ի համար և ավելի շատ ապրել հանուն ուրիշների։ Մեր հավատն օգնում է մեզ պատկերացնել աշխարհն ու դրանում ապրող մարդկանց այնպես, ինչպես Աստված է տեսնում նրանց և՛ իրենց բարության, և՛ իրենց կոտրվածության մեջ, և այն դրդում է մեզ հնարավորության սահմաններում փորձել օգնել կարիքավորներին։

Որպես կյանքի հատկանիշ՝ առատաձեռնությունը պատրաստակամորեն գնահատվում է դրամահավաքների և բարեգործական կազմակերպությունների կողմից։ Նման առատաձեռնությունը չափելի է և անմիջականորեն գործուն։ Սակայն մեծամեծ նվիրատվությունները ոչ միշտ են խոսում առատաձեռն կյանքի մասին (տե՛ս Մարկոս 12.41–44)։ Առատաձեռն կյանքն ավելի լայն իմաստ ունի և ավելի արժեքավոր է, քան որևէ նվիրատվություն։ Մենք պետք է ավելի լավ գնահատենք առատաձեռնության հոգին և զարգացնենք այն մեր արած ամեն քայլում։ Շատ մարդկանց համար առատաձեռնությունը բնածին հատկանիշ չէ, այն շնորհ է, որը մենք պետք է արտահայտենք մեր կյանքում ակտիվ և նպատակաուղղված կերպով՝ անկախ նրանից, թե ուր է ձգում մեզ մեր մեղավոր և եսասեր մարդկայնությունը:

`Բացի գումար տալուց, նույնիսկ շատ առատաձեռնորեն, որո՞նք են այն ոլորտները, որտեղ պետք է առատաձեռնության ոգի ցուցաբերենք։`