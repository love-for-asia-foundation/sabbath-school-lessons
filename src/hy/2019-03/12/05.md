---
title:  Խաղաղություն անել
date:  18/09/2019
---

`Կարդացե՛ք Մատթեոս 5.9 համարը։ Այն աշխարհում, որտեղ մենք ապրում ենք, ինչպե՞ս ենք անում այն, ինչ Հիսուսն ասում է այստեղ։ Ի վերջո, որքանո՞վ դա մեզ կհաջողվի։ Տե՛ս Մարկոս 13.7։`

Դաժան հակամարտությունը տառապանքի լուրջ պատճառ է։ Պատերազմի գնի մեջ ներառված են զոհերն ու քայքայված կյանքերը, ռազմական զինամթերքին հատկացված ուշադրությունն ու միջոցները, որոնք ավելի լավ կլիներ հատկացվեին մարդկային կարիքները հոգալուն և կենդանի մնացած պատերազմի տուժածների տառապանքը թեթևացնելուն, նույնիսկ «հաղթողների» շրջանում։ Կան շատ նմանատիպ հակամարտություններ, որոնք սպի են թողնում անթիվ-անհամար կյանքերի վրա ընտանիքներում և համայնքներում։ Որպես այդպիսին՝ արդարության ցանկությունը չի կարող անտեսել խաղաղարարության ցուցումը։

Հիսուսի Ավետարանի սրտում Աստծո փառահեղ և շնորհալի խաղաղարարությունն է, որը հաշտեցնում է մեղավոր մարդկանց իրենց Արարչի հետ (տե՛ս Բ Կորնթացիս 5.18–21)։ Եվ այդ հաշտությունը, որը մենք ստանում ենք, մեզ օրինակ է ծառայում, որպեսզի ուրիշների համար դառնանք այդ հաշտության «դեսպանները»։

`Եսայիա 52.7։ Ինչպե՞ս ենք կիրառում այս համարը մեր կյանքում։`

Խաղաղության Ավետարանը բռնությամբ լի մեր աշխարհում դառնում է խաղաղություն գործելու շարշառիթը, օրինակը և միջոցը. «Այն սիրտը, որը ներդաշնակ է Աստծո երկնային խաղաղության հետ և հաղորդակից է դրան, կտարածի դրա օրհնված ազդեցությունն իր շուրջը։ Խաղաղության հոգին աղավնու պես կնստի աշխարհային կյանքի պայքարից հոգնած և տանջված սրտերի վրա»։ էլեն Ուայթ, Խոհեր Օրհնության սարից, էջ 28։

Լեռան քարոզի ժամանակ Հիսուսն ասաց. «Երանի խաղաղություն անողներին, որ նրանք Աստծո որդիք կկոչվեն» (Մատթեոս 5.9)։ Զարգացնելով թեման՝ Նա ոչ միայն հաստատեց սպանության նկատմամբ դատապարտությունը, այլև ասաց, որ մենք չպետք է բարկանանք կամ ոխ պահենք (տե՛ս Մատթեոս 5.21–26), և որ պետք է սիրենք մեր թշնամիներին և աղոթենք մեզ հալածողների համար (տե՛ս Մատթեոս 5.43–48), ինչը նշանակում է, որ մենք եռանդուն քայլեր պետք է ձեռնարկենք նրանց բարօրության համար։ Շատ ոգեշնչող պատմություններ կան այն մարդկանց մասին, ովքեր նվիրել են իրենց կյանքն աշխարհի «տաք օջախներում» խաղաղարարությանը՝ բերելով հաշտություն և բժշկություն և հաճախ թեթևացնելով այս հակամարտությունների բերած անարդարությունն ու տառապանքը։

`Որո՞նք են այն ճանապարհները, որոնցում ձեր եկեղեցին իր տեղական մակարդակում կարող է գործել որպես խաղաղարար։`