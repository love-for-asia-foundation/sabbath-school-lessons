---
title:  Ողորմություն սիրել
date:  14/09/2019
---

### Այս շաբաթվա ուսումնասիրության համար կարդացե՛ք.
Մատթեոս 6.25–33, Հակոբոս 1.5–8, 2.15, 16, Եսայիա 52.7, Ա Հովհաննես 3.16–18, Եսայիա 58.1–10։

> <p>Հիշելու համարը.<p>
> «Խավարի մեջ լույս է ծագում ուղիղների համար. ողորմած, գթած և արդար է։ Երանի այն մարդուն, ով ողորմած է և փոխ է տալիս և իր բանը շինում է իրավունքով» (Սաղմոս 112.4, 5)։

Ինչպես տեսանք, Աստվածաշունչը լի է աղքատների և կեղեքվածների նկատմամբ Աստծո մտահոգության բուռն նկարագրություններով, ինչպես նաև Նրա ժողովրդին ուղղված կոչերով, որոնք հորդորում են աշխատել այդ մարդկանց համար։ Հակառակ այն ուշադրության, որը հատկացված է այս հարցին, այս աստվածաշնչյան հրահանգն իրագործվել է միայն երբեմն-երբեմն և մասնակի կերպով, սակայն իր լիարժեք իրականացումը կգտնի միայն Քրիստոսի վերադարձով և դրան հաջորդող գերբնական իրադարձություններով։

Իսկ մինչ այդ, չարը գոյատևում է շատ կերպերով՝ սնուցվելով սատանայի և նրա հրեշտակների խավար հոգևոր ազդեցությամբ։ Այս չարը հաճախ ամենացայտուն կերպով դրսևորվում է աղքատության, բռնության, կեղեքման, ստրկության, շահագործման, եսասիրության և ագահության մեջ։ Այսպիսի աշխարհում մեր համայնքները, եկեղեցիները և ընտանիքները պետք է ամուր կանգնեն այս չարիքների դեմ, անկախ նրանից, թե որքան դժվար կարող է դա լինել։ Ի պատասխան Աստծո սիրո և պատվիրանների, ապրելով Հիսուսի կյանքի և ծառայության լույսի ներքո և լիազորված և առաջնորդված Սուրբ Հոգու ներկայությամբ՝ մենք պետք է լինենք կարեկից, ստեղծարար և համարձակ՝ փորձելով «իրավունք անել, ողորմություն սիրել և խոնարհությամբ վարվել քո Աստծո հետ» (Միքիա 6.8)։