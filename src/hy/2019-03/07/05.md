---
title:  Տաճարն ազատելը
date:  14/08/2019
---

Երբ Ավետարաններում կարդում ենք Հիսուսի պատմությունները, մեզ հաճախ գրավում է Հիսուսի մեղմ պատկերը՝ Նրա հոգատարությունը հիվանդների և երեխաների նկատմամբ, կորածներին որոնելու մասին Նրա պատմությունները և Աստծո արքայության մասին Նրա զրույցները։ Սա է պատճառը, որ որոշ պատմություններում, երբ տեսնում ենք Նրան խիստ և ուղիղ գործելիս, հատկապես Իր ժամանակների կրոնական առաջնորդների և նրանց որոշակի գործողությունների դեմ, կարող ենք զարմանալ։

`Կարդացե՛ք Մատթեոս 21.12–16, Մարկոս 11.15–19, Ղուկաս 19.45–48 և Հովհաննես 2.13–17 համարները։ Ո՞րն է այն փաստի նշանակությունը, որ նմանատիպ պատմությունների կարող ենք հանդիպելԱվետարաններից յուրաքանչյուրում։`

Զարմանալի չէ, որ այս դեպքը ներառված է բոլոր Ավետարաններում։ Այն դրամատիկ, գործողությամբ և կրքերով լի մի պատմություն է։ Հիսուսն ակնհայտորեն անհանգստացած էր տաճարի այսօրինակ կիրառմամբ և ճշմարիտ երկրպագության փոխարինմամբ զոհաբերության համար նախատեսված կենդանիների վաճառքով։ Ինչպիսի՜ պղծություն այն գաղափարի, ինչ որ պետք է այդ բոլոր զոհերը ներկայացնեին, որն, ըստ էության, Նրա փոխարինող մահն էր աշխարհի մեղքերի համար։

Այսպիսի ուղղակի գործողություները լավ էին տեղավորվում հրեական մարգարեների ավանդության մեջ։ Այս միտքը տրվում է յուրաքանչյուր Ավետարանում կա՛մ Հիսուսի, կա՛մ հեղինակի կողմից, ովքեր մեջբերում էին Եսայիային, Երեմիային կամ Սաղմոսները՝ բացատրելու, թե ինչ էր կատարվում այս պատմության մեջ։ Ժողովուրդը ճանաչում էր Հիսուսին որպես մարգարե (տե՛ս Մատթեոս 21.11) և գալիս էր Նրա մոտ, քանի որ Նա բժշկում էր և սովորեցնում տաճարի բակում, այն բանից հետո, երբ վտարեց առևտրականներին և դրամափոխներին։ Ժողովուրդն էր, որ բժշկություն գտավ Նրա հպման մեջ, իսկ նրանց սրտերում աճում էր հույսը, երբ լսում էին Նրա դասերը։

Կրոնական առաջնորդները ևս Հիսուսին ճանաչում էին որպես մարգարե, որպես մեկը, ով սպառնում էր իրենց իշխանությանը և իրենց սոցիալական կարգի կայունությանը, և ծրագրեր մշակեցին Հիսուսին սպանելու, ճիշտ այնպես, ինչպես իրենց նախնիները ծրագրեր էին մշակել մարգարեների դեմ անցյալ դարերում (տե՛ս այս հակադրությունը Ղուկաս 19.47, 48 համարներում)։

`Որպես եկեղեցու անդամներ՝ ինչպե՞ս կարող ենք կատարել մեր բաժին պարտքը՝ համոզվելու, որ մեր տեղական եկեղեցիները երբեք չեն դառնա վայրեր, որոնք կարիք կզգան մի բանի, ինչի կարիքն ուներ տաճարը Հիսուսին օրերում։ Ինչպե՞ս կարող ենք խուսափել այդ հոգևոր վտանգներից։ Ի՞նչը, օրինակ, կարող է լինել հոգևոր վտանգ։`