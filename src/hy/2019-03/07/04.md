---
title:  Հիսուսը բուժում է
date:  13/08/2019
---

Ավետարանները համեմված են Հիսուսի հրաշքների պատմություններով՝ հատկապես բժշկության վերաբերյալ։ Ինչպես մարգարեացել է Եսայիան, Նա բժշկում էր կույրերին և ազատագրում հիվանդությանը գերի եղած մարդկանց՝ երբեմն տառապանքի բազում տարիներից հետո (տե՛ս օրինակ Մարկոս 5.24–34, Հովհաննես 5.1–15)։ Սակայն Նա արեց ավելին. Նա կաղերին ստիպեց կրկին քայլել, նա բժշկեց բորոտներին ոչ միայն խոսքով, այլև նրանց դիպչելով, որքան էլ նրանք «անմաքուր» լինեին: Նա հանում էր մարդկանց մտքին ու մարմիններին տիրած դևերին և նույնիսկ հարություն էր տալիս մեռածներին։

Միգուցե մտածենք, որ այս հրաշքներն արվում էին ամբոխի ուշադրությունը գրավելու և սեփական զորությունն ի ցույց դնելու համար նրանց, ովքեր կասկածում և քննադատում էին Նրա զորությունը։ Սակայն միշտ չէ, որ այդպես էր։ Հակառակը, Հիսուսը հաճախ էր բժշկված մարդկանց արգելում որևէ մեկին պատմել այդ մասին։ Ճիշտ է, բժշկված մարդիկ չէին կարողանում հետևել Հիսուսի ցուցումներին և այդ հիանալի լուրը պահել միայն իրենց մեջ, բայց Հիսուսը փորձում էր ցույց տալ, որ Իր հրաշքներն անհամեմատ ավելի կարևոր իմաստ ունեն, քան պարզապես ցուցադրությունը։ Վերջնական նպատակը, իհարկե, այն էր, որ մարդիկ ընդունեն փրկությունն Իրենում։

Այնուամենայնիվ, Հիսուսի բժշկության հրաշքները Նրա կարեկցանքի արտահայտումն էին։ Օրինակ, հինգ հազար հոգուն կերակրելու դեպքից անմիջապես առաջ Մատթեոսը պատմում է. «Երբ որ Հիսուսը դուրս եկավ, շատ ժողովուրդ տեսավ և գթաց նրանց վրա և բժշկեց նրանց հիվանդներին» (Մատթեոս 14.14)։ Հիսուսն զգում էր տառապյալների ցավը և արեց առավելագույնը այն մարդկանց համար, Ում հետ շփվում էր, օգնեց և բարձրացրեց նրանց։

`Կարդացե՛ք Եսայիայի մարգարեությունը Մատթեոս 12.15–21 համարում։ Ի՞նչ կերպ են Եսայիան և Մատթեոսը բացատրում այն, ինչ Հիսուսն անում էր որպես ավելի մեծ մի բան, քան մի քանի կամ նույնիսկ մի քանի հարյուր մարդ բժշկելը։`

«Քրիստոսի գործած ամեն մի հրաշք նշան էր Նրա աստվածության: Նա կատարում էր հենց այն գործը, որն ըստ մարգարեության պիտի աներ Մեսիան, բայց փարիսեցիների համար ողորմության այս գործերը բացարձակ վիրավորանք էին: Հրեա առաջնորդներն անգութ անտարբերությամբ էին նայում մարդկային տառապանքներին: Շատ դեպքերում մարդկանց տառապանքները, որ թեթևացնում էր Քրիստոսը, նրանց եսասիրության և ճնշման արդյունքն էին, դրա համար էլ Նրա հրաշքները հանդիմանություն էին նրանց հասցեին»։ Էլեն Ուայթ, Դարերի Փափագը, էջ 406։

Հիսուսի բժշկության հրաշքները կարեկցանքի և արդարության գործեր էին։ Սակայն, բոլոր դեպքերում, դրանք ինքնանպատակ չէին։ Ի վերջո, այն ամենը, ինչ Քրիստոսն արել է, նպատակ է ունեցել առաջնորդել մարդկանց դեպի հավիտենական կյանք (տե՛ս Հովհաննես 17.3)։