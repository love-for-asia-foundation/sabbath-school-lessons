---
title:  Քրիստոսի խաչը
date:  15/08/2019
---

Այն փաստը, որ Աստված այնպիսին է, որ լսում և տեսնում է աղքատների և կեղեքվածների աղաղակները, մխիթարական է։ Այն, որ Աստված այնպիսի Աստված է, որ Հիսուսով վերապրեց և տոկաց աշխարհի ամենավատ անմարդկայնությունը, ճնշումն ու անարդարությունը, ապշեցուցիչ է։ Հակառակ այն ողջ կարեկցանքին և բարությանը, որ Հիսուսն ի ցույց դրեց Իր կյանքի և ծառայության ընթացքում, Նրա մահը դարձավ ատելության, նախանձի և անարդարության արգասիք։

Գեթսեմանի այգում Հիսուսի տառապալից աղոթքներից մինչև Իր ձերբակալությունը, «դատավարությունը», կտտանքները, ծաղրուծանակը, խաչելությունը և մահը, Նա տարավ ուժասպառության աստիճանի ցավ, դաժանություն, չարություն և ճնշում։ Այս ամենն ավելի էր սրվում դրանք Կրողի անմեղությամբ, մաքրությամբ և բարությամբ, Ով «Իր անձն ունայնացրեց, և ծառայի կերպարանք առնելով՝ մարդկանց նման լինելով և կերպարանքով մարդի պես գտնվելով՝ Իրեն խոնարհեցրեց, և հնազանդ եղավ մինչև ի մահ և այն էլ խաչի մահ» (Փիլիպպեցիս 2.7, 8)։ Փրկության պատմության միջոցով մենք տեսնում ենք հանուն մեզ կատարած Հիսուսի զոհաբերության գեղեցկությունը, բայց չպետք է մոռանանք տառապանքի և անարդարթյան այն վայրագությունը, որը Նա կրեց։

`Կարդացե՛ք Եսայիա 53.3–6 համարները։ Ի՞նչ է սա մեզ ասում այն մասին, թե ինչ պատահեց Հիսուսին՝ մեղավորների փոխարեն տառապող անմեղին։ Ինչպե՞ս է սա մեզ օգնում հասկանալ, թե ինչի միջով Նա անցավ մեզ համար։`

Հիսուսի օրինակով Աստված գիտի, թե ինչ ասել է լինել չարության և անարդարության զոհ։ Եթե անմեղ մարդու դատապարտությունը բռնություն է, ապա որքան ավելի՝ Աստծո սպանությունը։ Աստված Իրեն նմանեցրեց մեզ մեր ընկած ու կոտրված վիճակում, որպեսզի մենք չկասկածենք Նրա կարեկցանքին, գթասրտությանը և հավատարմությանը. «Որովհետև ոչ թե այնպիսի քահանայապետ [Հիսուսը] ունենք, որ չկարողանա մեր տկարությունների հետ կարեկից լինել. այլ մի այնպիսին, որ ամեն բանով փորձված մեր նմանությամբ, բայց առանց մեղքի» (Եբրայեցիս 4.15)։ Մեր Աստծո բնավորության ինչպիսի՜ հայտնություն։ Ինչպե՞ս կարող ենք սկսել խորհել Աստծո մասին բարի լուրի շուրջ, որը ներկայացնում է խաչը։

`Այն ամենում, ինչ մենք անում ենք Տիրոջ համար, հատկապես կարիքավորներին օգնելու խնդրում, որպես մեր Փոխարինող՝ Հիսուսին ուՆրա խաչը, ոչ միայն մեզ համար, այլ նաև նրանց, ում մենք օգնում ենք, ինչո՞ւ պետք է մշտապես պահենք մեր առաքելության և նպատակների կենտրոնում։`