---
title:  Մարիամի երգը
date:  11/08/2019
---

Պատկերացրեք տեսարանը. Մարիամն ընդամենը մի քանի օր առաջ Գաբրիել հրեշտակից լուր էր ստացել։ Նա ասել էր, որ Մարիամը պետք է դառնա Հիսուսի՝ Բարձրյալի Որդու մայրը։ Նա ոչ ոքի ոչինչ չի ասում, այլ գնում է Եղիսաբեթին՝ տարիքով ավելի մեծ իր բարեկամուհուն տեսակցության, ով նույնպես հրաշամանուկի է սպասում։ Հոգևոր խորաթափանցությամբ Եղիասբեթն իմանում է Մարիամի լուրի մասին, մինչ Մարիամը կհասցնի որևէ բառ արտասանել, և միասին նրանք տոնում են Աստծո խոստումներն ու բարությունը։

`Կարդացե՛ք Ղուկաս 1.46–55 համարները։ Ուշադրություն դարձրեք միմիայն իր համար նախատեսվածի՝ «որովհետև Հզորը մեծամեծ բաներ արեց ինձ» (Ղուկաս 1.49) և ավելի ընդհանրականի փառաբանության համադրությանը։ Ինչո՞ւ պետք է Աստծո մեր փառաբանությունն ու երկրպագությունը ներառի և՛ անձնական, և՛ ընդհանուր շեշտադրում։`

Սա ուշագրավ երգ է և հիանալի կերպով կարող էր տեղ գտնել սաղմոսների կամ հրեա մարգարեների գրվածքների շարքերում։ Մարիամի մեջ հորդում է առ Աստված ունեցած նրա երախտագիտության և ուրախության զգացողությունը։ Նա ակնհայտորեն տեսավ Աստծուն իր սեփական կյանքում գործելիս, բայց նա նաև գիտեր իր ազգի և մարդկության համար Աստծո ծրագրի ավելի լայն կիրառության մասին։

Սակայն, Մարիամի ընկալմամբ, Աստված ոչ միայն զորավոր է և փառաբանության արժանի, այլև ողորմած է և յուրահատուկ վերաբերմունք ունի խոնարհների, ոտնակոխ եղածների և աղքատների նկատմամբ։ Հրեշտակը հազիվ էր հեռացել Մարիամին առաջիկա ծննդաբերության «բարի լուրն» ավետելուց հետո, երբ նա սկսեց երգել. «Զորավորներին աթոռներից իջեցրեց, և խոնարհներին բարձրացրեց։ Սովածներին բարիքներով լցրեց, և հարուստներին դատարկ արձակեց» (Ղուկաս 1.52, 53)։

Հիսուսի երկրային կյանքի պատմության հենց սկզբում Նա ներկայացվում է որպես ղեկավար (տե՛ս Ղուկաս 1.43), սակայն մի ուրիշ տեսակի թագավորության ղեկավար։ Ինչպես շատ մեկնաբաններ նկարագրել են, Աստծո թագավորությունը, որը Հիսուսը եկավ հաստատելու, պետք է լիներ «շուռ տված թագավորություն», եթե համեմատենք այս աշխարհի թագավորությունների սովորական սոցիալական կարգի հետ։ Այն նկարագրությամբ, որն ունենք Հիսուսի թագավորության մասին, այս աշխարհի հարուստներն ու զորավորները վերջիններն են, իսկ աղքատներն ու կեղեքվածներն ազատագրված են, «լցված» և բարձրացված։

`Եթե եկեղեցին պետք է լինի Աստծո թագավորության արտահայտում, ապա որքա՞ն լավ է այն ցույց տալիս Մարիամի նկարագրած«շուռ տված թագավորությունը»։ Ինչպե՞ս կարող է նման մի բան ձևավորվել, սակայն առանց անարդարություն գործելու հարուստների և զորավորների նկատմամբ, ովքեր նույնպես Աստծո սիրո առարկաներն են։`