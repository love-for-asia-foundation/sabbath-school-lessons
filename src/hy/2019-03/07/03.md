---
title:  Հիսուսի առաքելության հայտարարությունը
date:  12/08/2019
---

Արդյոք դա օրվա նախատեսված ընթերցանությո՞ւնն էր, թե՞ Հիսուսը միտումնավոր գտավ համապատասխան համարներն (Եսայիա 61.1, 2) ընթերցանության համար Իրեն տրված մագաղաթում, այնուամենայնիվ, զուգադիպություն չէ, որ այս տեքստերը Նրա առաջին հասարակական քարոզի թեման էին։ Զուգադիպություն չէ նաև այն, որ Ղուկաս 4.16–21 համարներում ներկայացված Հիսուսի կարճ քարոզի պատմությունը՝ «Այսօր այս գիրքը կատարվեց ձեր ականջներում», սկսում է Հիսուսի հասարակական ծառայության Ղուկասի արձանագրությունը։

Հիսուսն ասես վերցնում է «շուռ տված թագավորության» մասին Մարիամի երգի լեյտմոտիվն ու սկսում այն իրագործել Իր ծառայության մեջ։ Հիսուսը, ինչպես նաև Ղուկասը, երբ պատմում է Հիսուսի մասին, օգտագործում է Եսայիայի մարգարեությունը՝ բացատրելու, թե ինչ էր Հիսուսն անում և ինչ էր պատրաստվում անել: Սակայն դա նաև մեկ այլ ձև էր՝ արտահայտելու այն, ինչը Մարիամը նկարագրել էր 30 տարի առաջ։ Աղքատները, տառապյալներն ու կեղեքվածները ստանում են յուրահատուկ ուշադրություն, ինչպես նաև Հիսուսի բերած բարի լուրը։

Հիսուսը Եսայիա 61-րդ գլխի այս համարները վերցրեց որպես հայտարարություն Իր ծառայության մասին։ Նրա ծառայությունն ու առաքելությունը պետք է լինեին և՛ հոգևոր, և՛ գործնական, և Նա պետք է ցույց տար, որ հոգևորն ու գործնականն իրարից այդաստիճան հեռացած չեն, որքան մենք ենք երբեմն ենադրում։ Հիսուսի և Նրա աշակերտների համար մարդկանց մասին ֆիզիկապես և գործնականում հոգ տանելն առնվազն նրանց մասին հոգևորապես հոգ տանելու մի մասն է։

Երբ Հիսուսն ուղարկեց Իր աշակերտներին, այն հանձնարարությունը, որը Նա տվեց նրանց, համապատասխանում էր այդ առաքելությանը։ Մինչ նրանք պետք է հայտարարեին, որ «երկնքի արքայությունը մոտեցել է» (Մատթեոս 10.7), Հիսուսը տվեց հետագա ցուցումներ Իր աշակերտներին. «Հիվանդներին բժշկեք, բորոտներին սրբեք, մեռելներին հարուցեք, դևերը հանեք. ձրի առել եք, ձրի տվեք» (Մատթեոս 10.8)։ Հիսուսի անունով նրանց ծառայությունը պետք է արտացոլեր և գործեր այն արժեքներն ու սկզբունքները, որոնք հատուկ էին Հիսուսի ծառայությանն ու այն թագավորությանը, ուր Նա հրավիրում էր մարդկանց։ Աշակերտները ևս պետք է միանային Հիսուսին կորածներին, վերջիններին և ամենափոքրերին բարձրացնելու Նրա առաքելության մեջ։

`Ինչպե՞ս ենք մենք հավասարակշռում այս գործը երեք հրեշտակների պատգամը կորած աշխարհին քարոզելու կարևորագույն լուրի հետ։ Ինչո՞ւ այն ամենը, ինչ մենք անում ենք, այս կամ այն կերպ պետք է կապված լինի «ներկա ճշմարտությունը» հռչակելու հետ։`