---
title:  Երկրորդ տասանորդ
date:  10/07/2019
---

Շատ քրիստոնյաներ ընդունում և հետևում են տասանորդը վճարելու կամ վերադարձնելու աստվածաշնչյան ցուցումին։ Այն մի պարզ բանաձև է, որը սովորաբար վերցվում է Մաղաքիա 3.10 համարից, որի համաձայն հավատացյալները տալիս են իրենց եկամուտի կամ «շահույթի» 10 տոկոսը՝ աջակցելու եկեղեցու գործին Ավետարանը տարածելու հարցում։ Ընդունելով այս տասանորդները՝ եկեղեցիները սովորաբար մշակում են խիստ ուղեցույցներ, թե ինչպես տնօրինել այս միջոցները՝ առաջնային համարելով այն օգտագործել ուղղակի ծառայության և ավետարանչության վրա։

`Կարդացե՛ք Երկրորդ Օրինաց 14.22-29 համարները: Այս ցուցումներում ո՞րն է տասանորդի առաջնային նպատակը։`

Գայթակղություն է կարծել, թե մենք իրականացրել ենք տալու մեր առաքելությունը՝ տալով այդ 10 տոկոսը։ Սակայն Իսրայելին տրված ցուցումները ենթադրում են, որ 10 տոկոսը մեկնարկային կետն էր։ Ուսումնասիրությունները ցույց են տալիս, որ հին Իսրայելում Ղևտական օրենքի համաձայն ապրող և տվող անհատն Աստծո գործի համար տալիս էր միջինում տարեկան եկամուտի մեկ քառորդից մինչև մեկ երրորդ մասը՝ աջակցելու համար քահանաներին, սրբարանին, ինչպես նաև աղքատներին։

Որոշ գիտնականներ նկարագրում են այս տվածը, որն իբրև երկրորդ տասանորդ հիմնականում ուղղվում էր օտարականներին, որբերին և այրիներին աջակցելուն։ Ակնհայտ է, որ մարդիկ պետք է վայելեին իրենց աշխատանքի պտուղները և տոնեին իրենց բերքահավաքը։ Աստված խոստացավ օրհնել նրանց, հատկապես իրենց նոր երկրում, սակայն նրանք չպետք է այդ օրհնությանը վերաբերվեին ինչպես սովորական մի բանի կամ մոռանային նրանց, ովքեր այդքան էլ օրհնված չէին։

Սովորական տարիներին բերքի այդ մասը պետք է բերվեր սրբարան և այնտեղից բաժանվեր։ Սակայն ամեն երրորդ տարին իրենց օրհնություններն իրենց իսկ սեփական համայնքում բաժանելուն առանձնահատուկ նշանակություն էր տրվում ։ Բերքահավաքի այս տոնակատարությունների ժամանակ յուրահատուկ ուշադրության էին արժանանում նրանք, ովքեր կարող էին հեշտությամբ անտեսվել կամ մոռացվել։ «Նրանց Ղևտացուն, օտարականին, որբին և որբևայրուն տաս, և նրանք քո դռներումն ուտեն և կշտանան» (Երկրորդ Օրինաց 26.12)։

Ըստ Աստծո ցուցումների՝ իսրայելացիների տվածի գոնե որոշակ մասը պետք է տրամադրվեր ֆինանսական և գործնական օգնություն հատկացնելու նրանց, ովքեր ամենաշատը դրա կարիքն ունեին։ Եվ կրկին, սրա հիմքում ընկած էր մարդկանց հիշողությունն ու գնահատանքը, թե որքան ողորմած և արդար է գտնվել Աստված իրենց նկատմամբ։

`Կարդացե՛ք Երկրորդ Օրինաց 26.1-11 համարները: Ի՞նչ է Տերն ասում նրանց։ Ինչպե՞ս պետք է մենք այն կիրառենք կարիքավորների հանդեպ մեր սեփական դիրքորոշման առումով։`