---
title:  Հոբելյան տարի
date:  11/07/2019
---

Ճանաչելով իսրայելացիներին որպես ժողովուրդ, ով չուներ իր սեփական տունը և սպասում էր Ավետյաց երկիր իր ժամանմանը՝ Աստված գիտեր, թե որքան կարևոր նշանակություն կունենա հողը, երբ նրանք հիմնեն իրենց նոր հասարակությունը Քանանում։ Հեսուի առաջնորդությամբ Աստված վերահսկում էր ցեղերի ընտանեկան խմբերի միջև հողի կանոնավոր բաշխմանը։

Սակայն Նա նաև գիտեր, որ ժամանակի ընթացքում հողատիրությունից բխող հարստությունը, հնարավորությունները և միջոցները կկենտրոնանան քչերի ձեռքում։ Ընտանեկան դժվարությունները, տկար առողջությունը, սխալ որոշումները և այլ դժբախտություններ ստիպելու էին որոշ հողատերերի վաճառել իրենց հողատարածքներն արագ եկամտի կամ պարզապես գոյատևելու համար, սակայն սա կարող էր նշանակել, որ ընտանիքի հետագա սերունդներն ընչազուրկ էին դառնալու։

Աստված հարցը լուծեց՝ վճռելով, որ հողն ընհանրապես ենթակա չէ վաճառքի։ Փոխարենը, հողը կարող էր վաճառվել միայն մինչև հաջորդ «հոբելյան տարին», որից հետո այն պետք է վերադարձվեր այն ընտանիքին, որին ի սկզբանե շնորհվել էր, ինչպես նաև վաճառված ցանկացած հողատարածք կարող էր հետ գնվել վաճառողի կամ նրա ընտանիքի ցանկացած անդամի կողմից ցանկացած պահի։ Եվ կրկին, Աստված մարդկանց հիշեցնում է Իր հետ ունեցած հարաբերությունների մասին, և թե ինչպես է դա ազդում ուրիշների հետ ունեցած նրանց հարաբերությունների վրա. «Երկիրը պիտի չծախվի մշտնջենապես, որովհետև երկիրն Իմն է, և դուք Ինձ մոտ պանդուխտներ և հյուրեր եք» (Ղևտացոց 25.23)։

`Կարդացե՛ք Ղևտացոց 25.8-23 համարները: Ըստ ձեզ՝ որքա՞ն տարբեր կլիներ հասարակությունը, եթե այս սկզբունքները կիրառվեին, հատկապես հետևյալ բառերը՝ «ձեզանից մեկն իր ընկերին անիրավություն չանի»։`

«Այն կանոնները, որոնք Աստված սահմանեց, միտված էին սոցիալական հավասարությանը նպաստելուն։ Տարեկան տոնի և հոբելյան տարիների նախապատրաստությունները մեծամասամբ ուղղում էին այն, ինչը ժամանակի ընթացքում սխալ էր ընթացել ազգի սոցիալական և քաղաքական տնտեսությունում»։ Էլեն Ուայթ, Նահապետներ և մարգարեներ, էջ 534։

Աստվածաշնչի պատմաբանները վստահ չեն կարող ասել, թե արդյոք այս տնտեսական և սոցիալական ռիթմերին մարդիկ երբևէ ամբողջովին հետևե՞լ են որևէ նշանակալից ժամանակաընթացքում (տե՛ս Բ Մնացորդաց 36.21)։ Այնուամենայնիվ, այս կանոնները տալիս են հետաքրքիր պատկերացումներ այն մասին, թե ինչպիսին կլիներ աշխարհը, եթե Աստծո օրենքները լիարժեքորեն պահվեին։ Ավելին, դրանք ընդգծում են աղքատների և անտեսվածների նկատմամբ Աստծո հատուկ հոգատարությունը, ինչպես նաև Նրա մտահոգությունը, որ մեր աշխարհում յուրահատուկ կերպով արդարություն դրսևորվի։