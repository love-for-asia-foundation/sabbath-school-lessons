---
title:  Լսող Աստվածը
date:  07/07/2019
---

«Իրավ տեսա Իմ ժողովրդի չարչարանքը, որ Եգիպտոսում է, և գործավարների պատճառով նրանց աղաղակը լսեցի. որովհետև նրանց նեղություններն իմացա» (Ելից 3.7):

Չորս հարյուր տարին երկար ժամանակ է սպասելու համար, հատկապես, երբ այդ սպասումը տեղի է ունենում հարաճուն ծանրացող ստրկության պայմաններում։ Աստված խոստացել էր, որ հետ կդառնա դեպի Իր ժողովուրդը և նրանց դուրս կհանի Եգիպտոսից, սակայն սերնդեսերունդ նրանք մնում էին կառուցելու իրենց կռապաշտ կեղեքիչների հարստությունը և իշխանությունը, և այդ ողջ ժամանակի ընթացքում Աստված լուռ էր թվում։

Այնուհետև Աստված ցույց տվեց Իրեն եզակի ձևով։ Նա հայտվեց հեռավոր անապատում վառվող թփի մեջ մեկին, ով ընդհանրապես նման չէր առաջնորդի՝ փախստական արքայազնի և խոնարհ հովվի, ում անունը Մովսես էր։ Նա դժկամ Մովսեսին գործ տվեց անելու, և այդ գործի առաջին մասն էր վերադարձը Եգիպտոս՝ իսրայելացիների մոտ՝ լուրով, որ Աստված լսել և տեսել է նրանց կեղեքումը ու, այո՛, Նա անհանգստանում է։ Իրականում Նա պատրաստվում էր անել մի բան, որն արմատապես կփոխեր նրանց իրավիճակը։

`Կարդացե՛ք Ելից 3.16, 17 համարները: Ինչո՞ւ էր Աստծո համար կարևոր Իր ծրագիրն այս մարդկանց համար այս առանձնահատուկ լուրով ընդգծելը։ Ի՞նչն է գրավում ձեր ուշադրությունն Աստծո կողմից արված այս հայտարարության մեջ։`

Բայց Աստված կանգ չառավ այստեղ։ Նա ոչ միայն ավելի լավ երկրի ծրագիր ուներ, այլ նաև չէր նախատեսել, որ ժողովուրդը Եգիպտոսից հեռանա իբրև չքավոր։ Չորս հարյուր տարի նրանք նպաստել էին Եգիպտական կայսրության հարստանալուն։ Աստված կանխատեսել էր փարավոնի սկզբնական դիմադրությունը, սակայն Նա վստահեցրեց Մովսեսին, որ իսրայելացիները կփոխհատուցվեն իրենց տարիների ծանր աշխատանքի համար. «Եվ այս ժողովրդին շնորհք կտամ Եգիպտացիների առաջին, և երբ որ դուրս գաք, դատարկ չէք դուրս գա» (Ելից 3.21)։

Տարիների կեղեքումից հետո Աստված Իր ձեռքը վերցրեց նախկին ստրուկներից նոր հասարակություն կերտելու գործը։ Նա ցանկանում էր, որ նրանք ուրիշ կերպ ապրեն և կամենում էր ստեղծել մի հասարակություն, որը կշարունակեր լինել կայուն և կենսունակ։ Նրա ծրագիրն էր, որ այս նոր հասարակությունը կատարելատիպ դառնար շրջակա ազգերի համար և, ինչպես Աբրահամի դեպքում, Աստծուց ստացած իրենց օրհնություններն օրհնություն դառնային ողջ աշխարհի համար։

`Որքա՞ն կարևոր է ձեզ համար, որ Աստված մի Աստված է, Ով տեսնում է աշխարհում ապրող մարդկանց տառապանքը և լսում օգնություն աղերսող նրանց լացը։ Ի՞նչ է սա ձեզ ասում Աստծո մասին։ Քննարկե՛ք Ելից 4.31 համարը։`