---
title:  Ստրուկներ, այրիներ, որբեր, օտարականներ
date:  09/07/2019
---

`Կարդացե՛ք Ելից 23.9 համարը: Ո՞րն է Իսրայելին ուղղված Աստծո պատգամն այստեղ։`

Որպես նոր ազատագրված ստրուկներ՝ իսրայելացիները գիտեին, թե ինչ ասել է լինել ճնշված, շահագործված և անտեսված։ Եվ երբ տոնում էին իրենց ազատությունը, Աստված մտահոգված էր, որպեսզնի նրանք չմոռանան, թե որտեղից են գալիս, ինչի նման է մերժված լինելը, և թե ինչ է Ինքն արել նրանց փրկելու համար։ Նա հաստատեց Զատիկը որպես հիշատակի տոն և պատմությունը վերապատմելու հնարավորություն. «Եհովան մեզ Եգիպտոսից՝ ծառայության տնից զորավոր ձեռքով հանեց» (Ելից 13.14)։

`Կարդացե՛ք Ելից 22.21-23 համարները: Որքա՞ն կարևոր էր իրենց սեփական ստրկության մասին հիշողությունն այն ցուցումներում, թե ինչպես պետք է մարդիկ վերաբերվեին կարիքավորներին իրենց նոր հասարակության մեջ։`

Տասը պատվիրանները տալու արձագանքները հազիվ էին մարել, երբ Աստված Մովսեսին կանչում է ավելի շատ ժամանակ անցկացնելու Իր հետ և նրան տալիս է մանրամասն ցուցումներ այն մասին, թե ինչպես պետք է այս մեծ պատվիրանները կիրառվեն իսրայելացիների հասարակության մեջ։ Նույնիսկ խորանը կառուցելու ցուցումներից առաջ Աստված երեք գլուխ ներառող օրենքներ տվեց այնպիսի բաների մասին, ինչպիսիք էին ստրուկների հետ համապատասխան վերաբերմունքը, օրենքներ, որոնք զարմանալիորեն տարբերվելու էին այն վերաբերմունքից, որին շատ իսրայելացիներ արժանացել էին։ Կային դաժան հանցագործություններին, սեփականությանը և առօրյա կյանքին վերաբերող օրենքներ, ինչպես նաև դատարաններ հիմնելու սկզբունքներ՝ այս օրենքները կիրառելու և արդարությամբ առաջնորդվելու համար (տե՛ս Ելից 21-23 գլուխները)։

Այս օրենքների մեջ աչքի էր ընկնում այս նոր հասարակության մեջ դրացիների մասին մտահոգությունը, ինչպես նաև մտահոգությունը կողմնակի անձանց և ամենախոցելի դասի նկատմամբ։ Այս մարդիկ չպետք է շահագործվեին. նրանց նույնիսկ տրված էր իրավունք սնունդ ձեռք բերել այնպիսի ճանապարհով, որը չէր վիրավորի նրանց արժանապատվությունը, օրինակ՝ բերքահավաքն անցած դաշտերից հավաքել մնացած հասկերը։ «Կողմնակիների» և օտարականների նկատմամբ նման վերաբերմունքը սովորական չէր հին աշխարհում։ Նույնիսկ այսօր ոմանք, թվում է, մոռանում են այստեղ ներակայացված այլոց վերաբերվելու մասին կարևոր բարոյական սկզբունքները։

`Ձեր փորձառության մեջ ո՞ր հիշողությունն է ձեզ դարձնում ավելի կարեկից և մտահոգ ուրիշների տառապանքների կամ նրանց հետ կատարված անարդարությունների նկատմամբ։`