---
title:  Ավելի լավ աշխարհի ծրագիր
date:  06/07/2019
---

### Այս շաբաթվա ուսումնասիրության համար կարդացե՛ք.
Ելից 3.7, Մատթեոս 22.37–40, Ելից 22.21–23, Երկրորդ Օինաց 14.22–29, 26.1–11, Ղևտացոց 25.9–23:

> <p>Հիշելու համարը.<p>
> «Վրեժ չառնես, և քո ժողովրդի որդիներին ոխ չպահես, այլ քո ընկերին սիրես քո անձի պես. Ես եմ Եհովան» (Ղևտացոց 19.18):

Իր ողորմության մեջ Աստված միշտ ունեցել է մարդիկ, ում հետ ունեցել է յուրահատուկ հարաբերություններ։ Ենովքի, Նոյի, Աբրահամի, Իսահակի և Հակոբի, ինչպես նաև այլոց պատմություններում մենք տեսնում ենք, որ Աստված ձգտում է վերականգնել մարդ արարածի հետ քայքայված հարաբերությունները։ Սակայն այդ միայն այս մի քանի անհատների և նրանց ընտանիքների բարօրության համար չէր նախատեսված։ Երբ նրանք կապված էին Աստծո հետ և օրհնվում էին Նրա կողմից, դա իրենից ներկայացնում էր հարաբերությունները վերականգնելու և օրհնություններն ուրիշների հետ կիսելու մեծ ծրագրի մի մասը։ Աստված Աբրահամին ասաց. «Ես քեզ մեծ ազգ պիտի շինեմ և քեզ օրհնեմ և քո անունը մեծացնեմ, և դու օրհնյալ կլինես ... և երկրի բոլոր ազգերը քեզանով կօրհնվեն» (Ծննդոց 12.2, 3)։ Քանի որ նա օրհնված էր, կարող էր օրհնություն լինել ուրիշների համար։

Այս օրհնությունը պետք է գար Իսրայելի ազգի և հատկապես Մեսիայի միջոցով, Ով պետք է դուրս գար այդ ազգից։ Ստեղծելով Իսրայելի ժողովրդին՝ Աստված այժմ գործում էր մի ողջ ազգի հետ։ Այսպիսով Նա սկսեց տալ նրանց օրենքներ, կանոններ, տոներ և արարողակարգեր, որոնք կենսակերպ էին դառնալու այնպես, որ Աստծուց օրհնվածները կարողանային օրհնել նաև ուրիշներին։

Ոչ մի կասկած չկա, որ այս սկզբունքը գործում է մինչ օրս։