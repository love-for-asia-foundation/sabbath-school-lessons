---
title:  Տասը պատվիրանները
date:  08/07/2019
---

`Կարդացե՛ք Մատթեոս 22.37-40, հետո Ելից 20.1-17 համարները: Ինչպե՞ս է պատվիրանների՝ Հիսուսի համառոտ շարադրումն օգնում ընկալել դրանք, երբ կարդում եք Տասը պատվիրաններից յուրաքանչյուրը։`

Տասը պատվիրաններն ընկալվում են որպես սահմանադրություն։ Հակիրճ նախաբանից հետո, որը սահմանում է այն հիմքը, որի վրա արված են այս հայտարարությունները, տվյալ դեպքում Աստծո՝ Իր ժողովրդին ազատագրելու փաստը, փաստաթուղթը թվարկում է այն կարևոր սկզբունքները, որոնց վրա հիմնված է ազգը։ Այս դեպքում կային հատուկ հրամաններ, թե ինչպես մարդիկ կարող են լավագույնս ցուցաբերել իրենց սերն Աստծո և միմյանց նկատմամբ։ Զարմանալի չէ, որ քրիստոնեական ժառանգությամբ շատ ազգերի օրենքների հիմքում ընկած են այս առաջնորդող սկզբունքները։

Թեև այս հայտարարություններից շատերը հակիրճ են, մենք չպետք է թերագնահատենք դրանց ազդեցության շրջանակը և Տասը պատվիրանների ընդգրկունությունը որպես կյանքի օրենք։ Օրինակ, վեցերորդ պատվիրանը՝ «Սպանություն մի՛ արա» (Ելից 20.13), ամփոփում և ներառում է «անարդարության բոլոր արարքները, որոնք միտված են կրճատել կյանքը», ինչպես նաև «կարիքավորի կամ տառապյալի նկատմամբ հոգատարության եսասիրական արհամարհանքը»։ Նահապետներ և մարգարեներ, էջ 308։ Նմանապես, գողանալու արգելքը (տե՛ս Ելից 20.15) դատապարտում է «ստրկությունը և արգելում նվաճողական պատերազմները»։ Այն «պարտադրում է պարտքերի և աշխատավարձերի արդարացի վճարում», ինչպես նաև արգելում է «ուրիշի անտեղյակությունից, թուլությունից կամ դժբախտությունից օգտվելու յուրաքանչյուր փորձ»։ Նահապետներ և մարգարեներ, էջ 309։

Մենք կարող ենք հեշտությամբ ինքներս մեզ ասել, որ վատ մարդիկ չենք։ Օրինակ, եթե ուղղակիորեն ներգրավված չենք մարդասպանության կամ ակնհայտ գողության մեջ, կարող է թվալ, թե շատ լավն ենք։ Սակայն երբ Հիսուսը խոսեց պատվիրանների մասին, պարզորոշ ցույց տվեց, որ պատվիրանները հնարավոր չէ պահել պարզապես մի քանի առանձնահատուկ արարք չկատարելով։ Հակառակը, մեր մտքերը, դրդապատճառները, նույնիսկ չանելն այն, ինչը գիտենք, որ պետք է անենք, կարող են խախտել Աստծո օրենքը (տե՛ս Մատթեոս 5.21–30)։

Պատկերացրեք մի հասարակություն, որտեղ Տասը պատվիրաններից յուրաքանչյուրին վերաբերվեին լրջորեն և լիարժեքորեն ապրեին դրանցով։ Այն կդառնար ակտիվ, կենսունակ հասարակություն, որում յուրաքանչյուր ոք խանդավառությամբ կիրականացներ Աստծո նկատմամբ իր ունեցած սերը՝ սիրելով միմյանց և հոգ տանելով իրար համար։

`Ինչո՞ւ ենք մենք հակված հասկանալ Տասը պատվիրաններն ավելի «նեղ» համատեքստում՝ հաճախ արհամարհելով այս կարևոր սկզբունքների ավելի լայն կիրառումը մեր կյանքում։ Ինչո՞ւ է ավելի նեղ ընկալումն ավելի հեշտ իրականացնել գործնականում։`