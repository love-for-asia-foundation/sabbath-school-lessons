---
title:  Հետագա ուսումնասիրության համար
date:  12/07/2019
---

Կարդացեք Էլեն Ուայթի Նահապետներ և մարգարեներ գրքի 303–314 էջերի «Իսրայելին տրված օրենքը» և 530–536 էջերի «Աստծո հոգատարությունն աղքատների նկատմամբ» գլուխները։

«Աստծո օրենքներն ընդունելուց հետո չկա ոչինչ, որ ավելի շատ ընդգծի Մովսեսի տված օրենքները, քան աղքատների նկատմամբ ցուցաբերվող ազատ, քնքուշ և հյուրընկալ ոգին։ Թեև Աստված խոստացել էր առատապես օրհնել Իր ժողովրդին, այնուամենայնիվ, չէր նախատեսել, որ աղքատությունը չի բախելու նրանց դուռը։ Նա հայտարարեց, որ աղքատները երբեք չպետք է վտարվեն երկրից։ Նրանց մեջ մշտապես լինելու էին այնպիսիները, ովքեր կհարուցեին նրանց կարեկցանքը, քնքշությունն ու բարյացակամությունը։ Այն ժամանակ էլ, ինչպես այժմ, մարդիկ ենթակա էին դժբախտության, հիվանդության, սեփականության կորստի, սակայն այնքան ժամանակ, որքան նրանք կհետևեին Աստծո ցուցումներին, նրանց մեջ մուրացկաններ չէին լինելու, ոչ էլ մարդիկ, ովքեր ուտելիքի կարիք էին ունենալու»։ Էլեն Ուայթ, Նահապետներ և մարգարեներ, էջ 530, 531։

«Այս կանոնները նախատեսված էին օրհնելու հարուստներին ոչ պակաս, քան աղքատներին։ Նրանք պետք է հեռու մնային ագահությունից և ինքնամեծարման հակումից և իրենց մեջ բարյացակամության վեհ ոգի զարգացնեին: Բոլոր դասակարգերի մեջ բարի կամք և վստահություն խրախուսելով՝ նրանք պետք է նպաստեին սոցիալական կարգի առողջացմանը և կառավարման կայունությանը։ Մենք բոլորս միահյուսված ենք միմյանց մարդկության մեծագույն ցանցում, և այն, ինչ կկարողանանք անել ուրիշների օգուտի և պաշտպանության համար, կարտացոլվի մեզ վրա թափված օրհնություններում»։ էջ 534, 535։

**Հարցեր քննարկման համար**

`Աստծո՝ Մովսեսին և իսրայելացիներին տված հասարակության տեսակի մասին պատկերացումից, որը նրանք պետք է հաստատեին, ո՞ր գծերը, օրենքները կամ կանոններն են ամենաշատը գրավում ձեր ուշադրությունը (անկախ նրանից՝ դա ձեզ հանդիպել է այս շաբաթվա ուսումնասիրությա՞ն, թե՞ ձեր ավելի լայն ընթերցումների ընթացքում)։`

`Աստծո՝ Իր ժողովրդին տված օրենքներից ելնելով՝ ինչո՞ւ եք կարծում, որ Աստված այդքան կենտրոնացած է ամենախոցելիների խնդիրների վրա։`

`Ինչպե՞ս պետք է հասկանանք այս օրենքներն ու ինչպե՞ս պետք է վերաբերվենք դրանց այսօր։ Ինչպե՞ս ենք ընտրում՝ դրանցից որո՞նք են կիրառելի և մեզ համապատասխան։ որ կարող ենք սովորել Այս մանրամասն ցուցումներից ի՞նչ կարևորագույն դաս կարող ենք քաղել իրենց հասարակությունը և կյանքը կարգավորելու իսրայելացիների փորձից։`

ՎԵՐՋԱԲԱՆ. Աստված լսեց Եգիպտոսում տառապող Իսրայելի ժողովրդի աղաղակը և միջամտեց՝ փրկելու նրանց։ Նա ցանկանում էր ուխտի յուրահատուկ հարաբերություններ ստեղծել և աշխատել նրանց հետ նոր հասարակություն ստեղծելու համար, որն օրհնություն կլիներ բոլորի, նույնիսկ նրանց համար, ովքեր հաճախ մոռացված, անտեսված ու խոցելի էին։