---
title:  Հարուստն ու Ղազարոսը
date:  21/08/2019
---

Հարուստ մարդու և Ղազարոսի առակում (տե՛ս Ղուկաս 16.19–31) Հիսուսը հակադրում է երկու մարդու կյանք՝ մեկը հարուստ, մյուսն անհույս աղքատ։ Սոցիալական ապահովության, համայնքային հիվանդանոցների և անվճար խոհանոցների բացակայության պայմաններում սովորական բան էր, որ կարիքավորները, հաշմանդամները կամ այլ անբարենպաստ պայմաններում հայտնվածները հարուստների տների մոտ ողորմություն խնդրեին։ Նրանք ակնկալում էին, որ հարուստներն առատաձեռն կգտնվեին և իրենց հարստությունից մի փոքրիկ մաս կհատկացնեին իրենց տառապանքը մեղմացնելու համար։ Սակայն այս պատմության մեջ հարուստ մարդը «եսասիրաբար անտարբեր էր իր տառապյալ եղբոր կարիքների նկատմամբ»։ Էլեն Ուայթ, Քրիստոսի առակները, էջ 261։ Կյանքի ընթացքում նրանց հանգամանքները համապատասխանաբար անփոփոխ մնացին, սակայն մահվանից հետո, քանի որ նրանք անցան Աստծո դատաստանը, նրանց դիրքերն արմատապես փոխվեցին։

`Համեմատե՛ք Ղուկաս 16.19–31 համարները Ղուկաս 12.13–21 համարների հետ։ Որո՞նք են այս երկու պատմությունների նմանություններն ու տարբերությունները, և դրանք միասին ի՞նչ են մեզ սովորեցնում։`

Այս պատմություններից ոչ մեկում ոչ մի ապացույց չկա, որ մարդիկ հարստացել էին որևէ սխալ բան անելով։ Միգուցե նրանք երկուսն էլ շատ էին աշխատել, լավ էին տնտեսել և օրհնվել էին Աստծո կողմից։ Սակայն կարծես կյանքի, Աստծո, փողի և ուրիշների նկատմամբ նրանց դիրքորոշման մեջ ինչ-որ բան է փոխվում, և դա նրանց համար նշանակալի և հավիտենական հետևանք է ունենում։

Վերցված Հիսուսի օրերում տարածված հանդերձյալ կյանքի պատկերացումներից՝ հարուստ մարդու և Ղազարոսի պատմությունը սովորեցնում է, որ այս կյանքում մեր կատարած ընտրությունները կարևոր են նաև մյուսում։ Թե ինչպես ենք մենք պատասխանում նրանց, ովքեր մեր օգնությունն են փնտրում, այն ճանապարհներից է, որով ի ցույց են դրվում մեր ընտրություններն ու առաջնահերթությունները։ Ինչպես «Աբրահամն» է մատնանշում տառապող հարուստ մարդուն, Աստվածաշունչը տրամադրում է լավն ընտրելու ավելի քան բավարար ցուցում. «Նրանք Մովսեսին և մարգարեներին ունեն, թող նրանց լսեն» (Ղուկաս 16.29)։

Հիսուսը սովորեցնում էր, որ հարստության գայթակղությունը, անկախ նրանից՝ մենք այն ունենք, պահում ենք թե որոնում, կարող է հեռացնել մեզ Իր թագավորությունից, հեռացնել ուրիշներից և տանել դեպի ինքնակենտրոնացում և ինքնապավինում։ Հիսուսը կոչ էր անում առաջ Իր արքայությունը փնտրել և մեզ շրջապատողների, հատկապես կարիքավորների հետ կիսել մեր ստացած օրհնություններ։

`Ինչպիսին էլ որ լինի ձեր ֆինանսական կարգավիճակը, ինչպե՞ս կարող եք զգուշանալ՝ թույլ չտալու, որ փողը կամ փողի նկատմամբ սերը քայքայեն ձեր պատկերացումներն այն մասին, թե ինչը քրիստոնյան պետք է շեշտադրի կյանքում։`