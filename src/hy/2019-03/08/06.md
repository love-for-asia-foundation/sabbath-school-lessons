---
title:  Ամենափոքրերից մեկը
date:  22/08/2019
---

Եվս մի պատմություն, երբ Հիսուսին հարց տվեցին, և պատասխանն ընդհանրապես այն չէր, ինչ կարող էր ակնկալվել, գտնում ենք Մատթեոս 24 և 25-րդ գլուխներում արձանագրված քարոզներում։ Աշակերտները եկան Հիսուսի մոտ և հարցրեցին Երուսաղեմի տաճարի կործանման և Հիսուսի վերադարձի մասին (տե՛ս Մատթեոս 24.1–3)։ Հիսուսի ծավալուն պատասխանի եզրահանգումը հասավ քաղցածներին կերակրելուն, ծարավներին ջուր տալուն, օտարականներին ընդունելուն, մերկերին հագցնելուն, հիվանդների մասին հոգ տանելուն և բանտարկյալներին այցելելուն։ Նա նրանց հավաստիացրեց. «Եթե արիք, կամ մերժեցիք իմ փոքր եղբայրներից կամ քույրերից մեկին, ինձ արիք» (տե՛ս Մատթեոս 25.40, 45)։

Սա կապված է այն հարցի հետ, որն սկսեց այս վարդապետությունը որպես վերջին դատաստանի նկարագիր։ Մատթեոս 24 գլխում Հիսուսն ավելի ուղղակի պատասխաններ ներկայացրեց աշակերտների հարցերին՝ տալով Երուսաղեմի կործանման և երկրի վերջի նշաններն ու նախազգուշացումները, սակայն ընդգծեց Իր երկրորդ գալուստի խոստման լույսի ներքո «արթուն» կենալու և լավ ապրելու կարիքը։ Մատթեոս 25-րդ գլխի առաջին մասում իմաստուն և հիմար կույսերի պատմությունը ցույց է տալիս անսպասելի կամ ուշացած վերադարձին նախապատրաստվելու կարիքը։ Երեք ծառաների պատմությունը ներկայացնում է լավ և արգասաբեր ապրելու կարիքը, մինչ սպասում ենք, իսկ ոչխարների և այծերի առակն ավելի կոնկրետ է ներկայացնում այն գործերը, որոնցով պետք է զբաղված լինեն Աստծո մարդիկ։

`Կարդացե՛ք Մատթեոս 25.31–46 համարները։ Ի՞նչ է Հիսուսն ասում մեզ այստեղ։ Ինչո՞ւ սա գործերով փրկություն չէ։ Բայց ի՞նչ են Նրա խոսքերն այստեղ սովորեցնում այն մասին, թե ինչ է նշանակում ճշմարտապես փրկարար հավատ ունենալը։`

Հիսուսի այն հայտարարությունը, թե ծառայելով ուրիշներին, ծառայում ենք Իրեն, պետք է փոխի մեր բոլոր հարաբերություններն ու դիրքորոշումները։ Պատկերացրեք, որ կարող եք Հիսուսին ճաշի հրավիրել կամ այցելել Նրան հիվանդանոցում կամ բանտում։ Հիսուսն ասաց, որ մենք դա անում ենք, երբ այդ ծառայությունները մատուցում ենք մեր համայնքի մարդկանց։ Ի՜նչ անհավանական հնարավորություն է Նա մեզ առաջարկում այս կերպ։

`Աղոթքով կարդացե՛ք, թե ինչ է ասում Հիսուսն այս տեքստերում։ Ինչպե՞ս ենք հասկանում այն միտքը, որ Նա Իրեն համարյա հավասարեցնում է սովածի, մերկի և բանտարկվածի հետ։ Ի՞նչ հզոր պարտականություն է սա դնում մեզ վրա այն առումով, թե ինչ կենսակերպով ենք մենք ապրում։`