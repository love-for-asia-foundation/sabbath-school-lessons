---
title:  Բարի սամարացին
date:  20/08/2019
---

`Կարդացե՛ք Ղուկաս 10.25–27 համարները։ Հիսուսին հարց տված օրինականն առաջարկեց Հին Կտակարանի պատվիրանների ամփոփումը որպես Աստծո համար ընդունելի կյանքի օրինակ։ Ինչպե՞ս են կապված այս երկու պատվիրանները։`

Երբ Հիսուսին հարց էին տալիս, Նա հաճախ էր եզրափակում Իր պատասխաններն այնպիսի ելքով, որին ամենաքիչն էին սպասում հարց տվողները։ Ղևտացոց 19.18 համարում տրված «քո ընկերին սիրես քո անձի պես» ցուցումին ի պատասխան, թվում է, Նրա օրերում ապրող շատ կրոնավոր մարդիկ շատ ժամանակ ու եռանդ էին ծախսել՝ վիճաբանելով այս «ընկերոջ» սկզբունքի չափի և սահմանների շուրջ։

Հիսուսն արդեն փորձել էր ընդարձակել այս եզրույթի՝ Իր հետևորդների ընկալումը՝ հորդորելով նրանց ոչ միայն սիրել իրենց ընկերներին, այլև բարին անել բոլորին. «Բայց Ես ասում եմ ձեզ. սիրեք ձեր թշնամիներին ... և աղօթք արեք ձեզ չարչարողների և ձեզ հալածողների համար, որ որդիք լինեք ձեր Հորն, որ երկնքում է։ Որովհետև Նա Իր արեգակը ծագեցնում է չարերի և բարիների վրա և անձրև է բերում արդարների և անիրավների վրա» (Մատթեոս 5.44, 45)։

Սակայն երբ կրոնական օրենքի գիտակն ուզեց փորձել Հիսուսին, նա վերադարձավ ամենավիճաբանվող հարցին. «Ո՞վ է իմ ընկերը» (Ղուկաս 10.29)։ Ի պատասխան Հիսուսը պատմեց բարի սամարացու պատմությունը, սակայն օրինականի հարցի վերջնական պատասխանը միտված չէր «ընկեր» եզրույթի բացատրությանը։ Փոխարենը Հիսուսն ըստ էության ասաց. «Գնա և ընկեր եղիր բոլորին, ով քո կարիքն ունի» (տե՛ս Ղուկաս 10.36, 37)։

`Կարդացե՛ք Ղուկաս 10.30–37 համարները։ Ո՞րն է այն հակադրության նշանակությունը, որը Հիսուսն անում է այն երեք անձանց միջև, ովքեր տեսնում են ճանապարհին ընկած և իրենց օգնության կարիքն զգացող մարդուն։`

Ինչպես հատուկ էր Հիսուսի վարդապետությանը, Նրա ամենասուր քննադատությունն ուղղված էր նրանց, ովքեր հայտարարում էին, թե բարեպաշտ են, սակայն շատ քիչ մտահոգություն էին ցուցաբերում ուրիշների տառապանքի նկատմամբ։ «Բարի սամարացու օրինակով Քրիստոսը լուսաբանում է ճշմարիտ կրոնի էությունը: Նա ցույց է տալիս, որ կրոնի իմաստը ոչ թե դավանության, ծեսերի և արարողությունների, այլ գթության գործերի, ուրիշների բարօրությանը ծառայելու և անկեղծ բարության մեջ է»։ Էլեն Ուայթ, Դարերի Փափագը, էջ 497։

Հիսուսն Իր դասերում մատնանշում է կողմնակի մեկին, ով համարվում է Աստծուն անհավատարիմ՝ ցույց տալու, թե ինչ է կանչվածությունն Աստծուց բոլոր նրանց համար, ովքեր փաստում են, որ Նրա հետևորդներն են։ Ինչպես Նրա առաջին ունկնդիրները, երբ մենք գալիս ենք Հիսուսի մոտ հարցնելու, թե ինչ պետք է անենք հավիտենական կյանքը ժառանգելու համար, Նա վերջին հաշվով հրահանգում է մեզ գնալ և յուրաքանչյուր կարիքավորի ընկերը դառնալ։