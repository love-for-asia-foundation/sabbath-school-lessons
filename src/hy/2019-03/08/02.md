---
title:  Ներկայացնելով Լեռան քարոզը
date:  18/08/2019
---

Հիսուսի ամենաերկար քարոզը, կամ վարդապետությունների հավաքածուն, Լեռան քարոզն է։ Երեք գլուխ ձգվող Նրա՝ կյանքի այս ուսումնասիրությունն Աստծո արքայությունում սկսվում է արժեքների մասին հայտարարությամբ, որոնք հայտնի են դարձել որպես Երանելիներ։

`Կարդացե՛ք Մատթեոս 5.2–16 համարները։ Որո՞նք են այս ինն արժեքների կամ մարդկանց տեսակների ընդհանուր գծերը, որոնք Հիսուսը նկարագրում է որպես «երանելի»։`

Այս բառերի խորը հոգևոր կիրառության հետ մեկտեղ, մենք չպետք է աչքաթող անենք դրանց գործնական իմաստը։ Հիսուսը խոսում էր մեր մեջ և մեր աշխարհում աղքատության ճանաչման մասին։ Նա նաև խոսում էր արդարության, հեզության, ողորմության, խաղաղարարության և սրտի մաքրության մասին։ Մենք պետք է հաշվի առնենք այն գործնական տարբերությունները, որ այս հատկանիշները կբերեն մեր կյանք և մեր աշխարհ, երբ դրանցով ապրենք։ Այս գործնական մոտեցումն ընդգծված է Հիսուսի հաջորդ հայտարարություններում, որտեղ Նա հորդորում է Իր աշակերտներին լինել աշխարհի աղն ու լույսը (Մատթեոս 5.13–16)։

Պատշաճ կերպով օգտագործվելիս աղն ու լույսը տարբերություն են բերում այնտեղ, որտեղ ավելացվում են։ Աղը համեղացնում և պահպանում է ուտելիքը, այն խորհրդանշում է բարությունը, ինչը պետք է դրսևորվի մեր վարվելակերպում։ Իսկ լույսը վանում է խավարը, բացահայտում խոչընդոտներն ու վտանգները՝ քաղաքը կամ տունն ավելի ապահով դարձնելով և ընթացքի ուղի առաջարկելով, նույնիսկ որոշակի հեռավորության վրա։ Ինչպես լույսը խավար գիշերում, «Այսպես լուսավորի ձեր լույսը մարդկանց առաջ, որ ձեր բարի գործերը տեսնեն, և փառավորեն ձեր Հորը, որ երկնքում է» (Մատթեոս 5.16)։

Եվ՛ աղի, և՛ լույսի խորհրդանիշները մատնանշում են աշակերտների պատասխանատվությունն իրենց շրջապատողների կյանքի վրա ազդելու և այն բարելավելու գործում։ Մենք աղ և լույս ենք, երբ ապրում ենք կյանք, որը սգում է պատեհ ժամանակ, ունի սրտի մաքրություն, հեզ է, ողորմություն է ցուցաբերում, խաղաղություն է անում և տանում է հալածանքը։ Այսպիսով, Հիսուսն սկսում է այս քարոզը՝ կոչ անելով մարմնավորել Իր արքայության այս՝ երբեմն «թերագնահատված արժեքները»։

`Ի՞նչ կերպ է ձեր եկեղեցին գործում որպես աղ և լույս ձեր համայնքում։ Ինչպե՞ս է ձեր համայնքն ավելի լավ վայր դառնում, քանի որ ձեր եկեղեցին գործում է այնտեղ։ Մյուս կողմից, եթե ձեր եկեղեցին ցրվի, ի՞նչը կփոխվի ձեր համայնքում։`