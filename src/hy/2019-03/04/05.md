---
title:  Քայլելով Տիրոջ հետ
date:  24/07/2019
---

Որքան մոտենում ենք Սաղմոսների գրքի ավարտին, կարծես փառաբանության բացականչությունները գնալով ավելի հնչեղ են դառնում։ Վերջին հինգ սաղմոսներն սկսվում են պարզ և ուղիղ հրամանով. «Օրհնե՛ք Տիրոջը», սակայն 146 սաղմոսի սկիզբը յուրահատուկ կերպով է շեշտադրում Աստծո մտահոգությունն աղքատների և ճնշվածների նկատմամբ՝ որպես նման օրհնության առաջնային պատճառ։

`Կարդացե՛ք Սաղմոս 146: Ի՞նչ լուր կա այստեղ մեզ համար։ Ի՞նչ է Աստված ասում, հատկապես Սաղմոս 146.5–9 համարներում։`

Նույն վստահությամբ, որ Աստված այս աշխարհի Արարիչն է (տե՛ս Սաղմոս 146.6), այս Սաղմոսը նկարագրում է Աստծո շարունակական գործն աշխարհում որպես դատավոր, մատակարար, ազատագրիչ, բժիշկ, օգնական և պաշտպան, և այս բոլոր հատկանիշները կիրառվում են այն մարդկանց համար, ովքեր ունեն այս յուրահատուկ կարիքները։ Ոգեշնչող տեսլական է այն, թե ինչ է Աստված անում և փորձում անել մեր կյանքում, մեր համայնքներում և մեր աշխարհում։

Երբեմն կարծում ենք, թե կարիքավորների մասին հոգ տանելը մի բան է, որը մենք պարտավոր ենք անել, որովհետև Աստված է այդպես ասել։ Սակայն Սաղմոս 146-ն ասում է, որ Աստված դա արդեն անում է և հրավիրում է մեզ միանալ Իրեն։ Երբ մեր ջանքերը կենտրոնացնում ենք աղքատության, կեղեքման և հիվանդության դեմ, մենք իրապես աշխատում ենք Աստծո հետ և Նրա նպատակների համար։ Ի՞նչ ավելի մեծ առավելություն կարող է լինել, քան համագործակցել Աստծո հետ և իրականացնել մի բան, ինչը Սաղմոս 146-ի նման ոգեշնչող է։

Սակայն մեզ համար էլ օգուտ կա։ Քրիստոնյաները հաճախ են խոսում Աստծուն որոնելու և Նրա հետ ավելի մտերիմ փոխհարաբերություն ունենալու իրենց ցանկության մասին։ Այնուամենայնիվ, Սաղմոս 146.7–9-ի նման համարները և մի շարք այլ համարներ ցույց են տալիս, որ Աստծուն գտնելու ճանապարհներից մեկը Նրան միանալն է այն գործում, որը Նա անում է։ Ուստի եթե Նա աշխատում է աղքատներին, հիվանդներին և ճնշվածներին պաշտպանելու համար, ինչպես Սաղմոս 146-ն է փաստում, մենք էլ պետք է Նրա հետ աշխատենք։ «Քրիստոսը եկավ այս երկիր քայլելու և աշխատելու աղքատների և տառապյալների մեջ։ Նրանք ստացան Նրա ուշադրության մեծագույն բաժինը։ Եվ այսօր, ի դեմս Իր զավակների, Նա այցելում է աղքատներին և կարիքավորներին՝ փարատելով նրանց վիշտն ու թեթևացնելով տառապանքները։

Եթե տառապանքն ու կարիքը չլինեին, մենք ոչ մի կերպ չէինք հասկանա Աստծո ողորմությունն ու սերը, չէինք ճանաչի կարեկից և ցավակցող երկնային Հորը։ Ավետարանը երբեք չի մատնանշել ավելի մեծ սիրո մասին, քան երբ այդ սերը բերվում է ամենակարիքավոր և չքավոր շրջաններ»։ Էլեն Ուայթ, Վկայություններ եկեղեցու համար, հատոր 7, էջ 226։

`Ո՞րն է եղել ձեր անձնական փորձառությունը, երբ ծառայել եք ուրիշներին և դրանով մոտեցել Աստծուն։`