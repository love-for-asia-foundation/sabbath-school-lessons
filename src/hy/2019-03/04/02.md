---
title:  Սաղմոսներ` հույսի երգեր ճնշվածների համար
date:  21/07/2019
---

Ինչպես արդեն տեսանք, Աստված տեսնում և լսում է այն մարդկանց, ովքեր վշտի և փորձանքի մեջ են։ Շատ հաճախ Սաղմոսներում մենք լսում ենք այն մարդկանց աղաղակները, ովքեր վստահել են Աստծուն, սակայն արդարություն չեն տեսնում։ Կարծես թե Աստծո բարության, արդարության և զորության հավաստիացումները խամրում են այն անարդարության և կեղեքման ներքո, որոնք այս երգերում աղաղակողները վերապրում են կամ որոնց ականատեսն են լինում։

Այնուամենայնիվ, սրանք այն մարդկանց երգերն են, ովքեր շարունակում են երգել։ Ո՛չ նրանց կյանքը, ո՛չ նրանց հավատը չեն մարել։ Նրանք դեռ հույս ունեն և հորդորում են Աստծուն միջամտել, քանի դեռ շատ ուշ չէ, քանի չարը չի հաղթանակել, քանի ճնշվածները չեն կործանվել իրենց դեմ դուրս եկած չարի ուժից։ Այս կերպ Սաղմոսների հեղինակները փորձել են կամրջել իրենց հավատի հավաստիացումների, կյանքի փորձությունների և ողբերգությունների անդունդը։

`Կարդացե՛ք Սաղմոս 9.7-9, 13-20 համարները: Կարո՞ղ եք պատկերացնել այն հանգամանքները, որոնցում հայտնվել էր Դավիթը՝ Սաղմոսի հեղինակը։ Կարո՞ղ եք զգալ այն լարվածությունը, որ գոյություն ուներ առ Աստծո բարություն նրա հավատի և նրա ներկա փորձառության միջև։ Ինչպե՞ս եք վարվել խիստ փորձությունների ժամանակ առ Աստված ունեցած ձեր հավատի դեմ պայքարի հետ։`

Սաղմոսների գրքում այս լարմանը տրվող շարունակական պատասխանն Աստծո բարի և ճշմարիտ դատի հույսն ու խոստումն է։ Չարն ու անարդարությունը կարող են հաղթանակած թվալ այժմ, սակայն Աստված դատելու է չարագործներին և անարդարներին։ Նրանք կպատժվեն, մինչդեռ այն մարդիկ, ում նրանք ճնշել և կեղեքել են, կվերականգնվեն և կնորանան։

Խոհեր Սաղմոսների մասին գրքում Կ. Ս. Լյուիսը նկարագրում է իր նախնական զարմանքն Աստծո դատաստանի նկատմամբ ոգևորությունից ու սպասումից, ինչը բազմիցս ներկայացվում է Սաղմոսներում։ Հետևելով այն միտմանը, որ այսօր Աստվածաշնչի շատ ընթերցողներ դատաստանը համարում են մի բան, որից հարկավոր է սարսափել, նա դիտարկում է սկզբնական հրեական ընկալումն ու գրում, որ «հազարավոր մարդկանց, ում «զրկել են այն ամենից, ինչ ունեին, մարդկանց, ում կողմում է իրավունքը, վերջապես կլսեն։ Իհարկե, նրանք չեն վախենում դատաստանից։ Նրանք գիտեն, որ իրենց հայցն անժխտելի է, եթե միայն այն լսվելու հնարավորություն ստանա։ Եվ երբ Աստված գա դատելու, ի վերջո նրանց հայցը կլսվի»։ Կ. Ս. Լյուիս, Խոհեր Սաղմոսների մասին (Նյու Յորք. Հարքորթ, Բրեյս ընդ Քոմփանի, 1958թ.), էջ 11։

Սաղմոսներում հույս ենք տեսնում ճնշվածների համար, նույնիսկ հիմա, նույնիսկ ներկա տառապանքների և հուսահատության մեջ։

`Ի՞նչ փաստարկներ ունենք դատաստանի գաղափարը դրական դիտարկելու համար, այլ ոչ մի բան, որից պետք է սարսափել։`