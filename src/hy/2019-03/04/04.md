---
title:  Թագավորի խոստումներ
date:  23/07/2019
---

`Կարդացե՛ք Սաղմոս 101: Թեկուզև գրված առաջնորդների համար՝ ի՞նչ կարևոր խորհուրդ կարող ենք քաղել մենք մեզ համար, ինչպիսին էլ լինի մեր դիրքը կյանքում։`

Սաղմոս 101-ը գրված է առաջնորդների համար։ Կարծիք կա, որ Դավիթը հեղինակել է այս տողերը որպես Իսրայելի թագավոր իր թագավորության վաղ շրջանում։ Դրանք նույնիսկ կարող են վերցված լինել այն երդումներից, որոնք նա արել է թագավոր օծվելու ժամանակ։ Սավուղի համար որպես ռազմիկ ծառայելու, հետո նրանից փախչելու իր փորձառություններում Դավիթը վկա դարձավ և դաս քաղեց այն բանից, թե ինչպես ճիշտ ճանապարհից շեղված թագավորը կարող է վնասել ազգն ու իր սեփական ընտանիքը։ Դավիթը վճռեց, որ ինքն ուրիշ առաջնորդ է դառնալու։

Մեզանից քչերն են քաղաքական կամ ազգային առաջնորդներ, սակայն մենք բոլորս էլ դեր ունենք կյանքում, որում հնարավորություն ունենք ազդելու ուրիշների վրա և խրախուսելու նրանց։ Դա կարող է լինել մեր աշխատավայրում, համայնքային կյանքում, ընտանիքում կամ եկեղեցում։ Էլեն Ուայթն այսպես է մեկնաբանում առաջնորդության այս դրույթներից մեկը. «101 սաղմոսում արձանագրված Դավթի երդումները պետք է լինեն բոլոր նրանց երդումները, ում վրա դրված է տան ազդեցությունները վերահսելու պատասխանատվությունը»։ Խորհուրդներ ծնողներին, ուսուցիչներին և ուսանողներին, էջ 119։

Երբ էլ որ հնարավորություն ունենանք, պետք է պատրաստ լինենք առաջարկելու և պաշտպանելու այս սկզբունքները նրանց, ովքեր զբաղեցնում են ղեկավար դիրքեր։ Եվ մենք բոլորս մեր՝ առաջնորդի և ազդեցության դիրքերում հնարավորություն ունենք կիրառելու Դավթի ղեկավարության սկզբունքները, ինչը կօգնի մեզ օրհնություն լինել ուրիշների համար։

Դավթի համար ելակետն Աստծուն պատվելն է Նրա ողորմության և արդարության համար (Սաղմոս 101.1), ինչը դարձավ այն ամենի հիմնաքարը, ինչը Դավիթը ձգտում էր պաշտպանել իր ղեկավարությամբ։ Նա ձգտում էր սովորել և օգտագործել այս նույն առանձնահատկություններն իր կյանքում և աշխատանքում։ Դա պահանջում էր դիմակայել սխալի, այլասերման և անազնվության գայթակղություններին, որոնցից յուրաքանչյուրն իշխանության և ղեկավարության նավում գտնվողների համար հատուկ ծուղակ է։

Իմանալով, թե որքան կարևոր դեր ունեն լավ խորհրդականները, մանավանդ բարին գործելու հարցում, Դավիթը պարտավորվում է փնտրել վստահելի խորհրդականներ և նշանակել ազնիվ պաշտոնյաներ։ Արդարությունն ու ողորմությունը պետք է առանձնահատուկ դարձնեին Դավիթի ղեկավարությունը, նույնիսկ նրանց մեջ, ովքեր աշխատում էին իր հետ և իր համար։

`Մենք կարող ենք չլինել այնպիսի դիրքում, որ խորհրդականներ և պաշտոնյաներ ունենանք, բայց ինչպե՞ս կարող ենք լցնել մեր կյանքն ազդեցություններով, որոնք կօգնեն մեզ ապրել և ղեկավարել (որտեղ որ կարող ենք) արդարությամբ և ողորմությամբ այն մարդկանց համար, ովքեր դրա կարիքն ունեն։`