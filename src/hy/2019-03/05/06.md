---
title:  Եսայիա
date:  01/08/2019
---

`Կարդացե՛ք Եսայիա 1.15–23, 3.13–15 և 5.7, 8 համարները։ Ինչպե՞ս կնկարագրեք մարգարեի պատասխանը նրան, ինչ նա դիտարկում է իրեն շրջապատող հասարակության մեջ։`

Եսայիայի բացման քարոզը՝ առաջին հինգ գլուխները, խառնուրդ է սուր քննադատության՝ ուղղված այն հասարակությանը, ինչպիսին որ դարձել է Աստծո ժողովուրդը, վերահաս դատաստանի նախազգուշացման՝ ի պատասխան նրանց՝ Աստծուն մերժելու և շարունակական մեղքերի, նաև առաջարկվող հույսի, եթե ժողովուրդը հետ դառնա Աստծուն և բարենորոգի իր կյանքը։ Սակայն, թերևս, նրա խոսքերի ամենաուժգին հույզը տրտմության զգացողությունն է։ Հիմնվելով իր ճանաչողության վրա, թե ով է Աստված և ինչ է ցանկանում Իր ժողովրդի համար՝ մարգարեն սգում է նրա համար, ինչ կորսվել է՝ տառապող անթիվ-անհամար մարդիկ և այն դատաստանը, որը պետք է գա ազգի վրա։

Եսայիան շարունակում է այս օրինակն իր մարգարեական ծառայության միջոցով։ Նա հորդորում է մարդկանց հիշել, թե ինչ է Աստված արել իրենց համար։ Նա նաև այս մարդականց տալիս է այն հույսը, թե ինչ է Աստված ուզում անել իրենց համար ապագայում։ Ուստի նրանք պետք է որոնեն Աստծուն հիմա, քանի որ Նրա հետ այս նորոգված հարաբերությունը կներառի ապաշխարություն իրենց ներկայիս մեղքերից և ուրիշների նկատմամբ իրենց վերաբերմունքի փոփոխություն։

58, 59-րդ գլուխներում Եսայիան առանձնահատուկ կերպով վերադառնում է արդարության համար իր մտահոգությանը։ Նա նորից նկարագրում է մի հասարակություն, որում «դատաստանը հետ է դառել, և արդարությունը՝ հեռվանց կանգնել, որովհետև ճշմարտությունը գլորվում է հրապարակում, և ուղղությունը չի կարողանում ներս մտնել» (Եսայիա 59.14)։ Բայց նա նաև հաստատում է, որ Աստված տեղյակ է դրանից, և որ Աստված փրկելու է Իր ժողովրդին՝ «Փրկիչ պիտի գա» (Եսայիա 59.20)։

Եսայիայի ողջ գրքում մարգարեի ուշադրության զգալի մասը հատկացված է սպասվող Մեսիայի լուրի հռչակմանը, այն Մեկի, Ով վերջնականապես կվերահաստատի Աստծո թագավորությունը երկրի վրա և կբերի արդարություն, ողորմություն, բժշկություն և Իր հետ հաշտեցում։

`Կարդացե՛ք Եսայիա 9.6, 7, 11.1–5, 42.1–7 և 53.4–6 համարները։ Ինչպե՞ս են այս մարգարեությունները համապատասխանում նրան, ինչը դուք հասկանում եք Հիսուսի կյանքի, ծառայության և մահվան մասին։ Ի՞նչ են ասում այս մարգարեությունները Նրա՝ այս աշխարհ գալու նպատակի մասին։`