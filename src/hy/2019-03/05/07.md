---
title:  Հետագա ուսումնասիրության համար
date:  02/08/2019
---

Կարդացե՛ք Էլեն Ուայթի Մարգարեներ և թագավորներ գրքի 279–292 էջերի «Ասորական գերությունը» և 303–310 էջերի «Եսայիայի կանչվելը» գլուխները։

«Մարգարեներն իրենց ձայնն էին բարձրացնում նկատելի ճնշման, դարի սարսափելի անարդարության, անսովոր շքեղության ու շռայլության, ամոթալի խնջույքների ու գինարբուքների, խայտառակ սանձարձակությունների ու խաբեբայությունների դեմ, սակայն նրանց բողոքներն ապարդյուն էին, իզուր էին նրանք դատապարտում մեղքը»։ Էլեն Ուայթ, Մարգարեներ և թագավորներ, էջ 282։

Եսայիայի համար «հատկապես վհատեցնող էր ժողովրդի սոցիալական վիճակի հեռանկարը: Շահույթի փափագով տարված՝ մարդիկ ավելացնում էին տունը տան և արտը՝ արտի վրա: … Արդարությունը խեղաթյուրվել էր, և աղքատների նկատմամբ ոչ մի կարեկցանք չէր դրսևորվում … Նույնիսկ դատավորները, որոնց պարտականությունը խեղճերին պաշտպանելն էր, խլացրել էին իրենց ականջը աղքատների և կարիքավորների, որբևայրիների և որբերի կանչերի հանդեպ …

Այսպիսի պայմանների առկայությամբ զարմանալի չէր, որ Ոզիայի կառավարման վերջին տարում, երբ Եսայիան կանչվեց՝ Հուդային տանելու Աստծո նախազգուշական և հանդիմանական ուղերձները, նա խույս տվեց պատասխանատվությունից: Եսայիան շատ լավ գիտեր, որ հանդիպելու է համառ դիմադրության»։ Էջ 306, 307։

«Մարգարեների ... այս պարզ արտահայտությունները պետք է ընդունվեն մեր կողմից որպես Աստծո ձայն` ուղղված բոլոր մարդկանց: Մենք չպետք է կորցնենք ողորմության գործեր գործելու, բեռնավորվածների և ճնշվածների հանդեպ քնքուշ հոգատարություն և քրիստոնեական բարեկրթություն ցուցաբերելու ոչ մի հնարավորություն»։ Էջ 327

**Հարցեր քննարկման համար**

`Մենք հաճախ մարգարեության գործառույթն ընկալում ենք որպես ապագայի կանխագուշակում։ Այն ճանաչումը, որ հինկտակարանյան մարգարեները շեշտադրում էին այն աշխարհը, որում իրենք ապրում էին, ինչպես՞ է փոխում մարգարեի դերի ձեր ընկալումը։`

`Մարգարեների կյանքն ու պատգամը ցույց են տալիս, թե որքան դժվար և վտանգավոր կարող է լինել ճշմարությունը պաշտպանելը։ Ըստ ձեզ՝ ինչո՞ւ էին նրանք անում այն, ինչ անում էին, և խոսում այնպես, ինչպես խոսում էին։`

`Մարգարեների գրվածքներում կարծես իրար են հաջորդում Աստծո բարկությունն ու Իր ժողովրդի նկատմամբ ունեցած խորագույն մտահոգությունը։ Ինչպե՞ս եք իրար հարմարեցնում Աստծո բնավորության այս երկու տեսանկյունները:`

ՎԵՐՋԱԲԱՆ. Հինկտակարանյան մարգարեներն իրենց ժողովրդի մեջ ավյունով լի և հաճախ բարկացած ու տրտում պաշտպաններն էին Աստծո կամքի և ճանապարհների։ Արտացոլելով Իր՝ Աստծո արտահայտված մտահոգությունը՝ այս եռանդը ներառում էր աղքատների և ճնշվածների նկատմամբ արդարության խիստ շեշտադրում։ Դեպի Աստծուն վերադառնալու մարգարեների կոչերը ներառում էին անարդարությանը վերջ դնելը, մի բան, որ Աստված ևս խոստացել էր անել Իր ժողովրդի համար ավելի լավ ապագայի Իր տեսլականում։