---
title:  Արդարության կրկնվող կոչը
date:  28/07/2019
---

Ի հեճուկս Իսրայել ազգի համար մշակված Աստծո մանրակրկիտ ծրագրի՝ այդ ժողովուրդը հազվադեպ էր իր կյանքում իրագործում իր կանչվածությունը։ Երկրում հաստատվելուց շատ չանցած՝ նրանք խնդրեցին Սամուելին, ով մարգարե և դատավոր էր, թագավոր նշանակել իրենց ազգը կառավարելու համար, «ինչպես որ ամեն ազգերը» (Ա Թագավորաց 8.5)։

`Կարդացե՛ք Ա Թագավորաց 8.10-18 համարները: Ո՞րն էր Սամուելի նախազգուշացումը ժողովրդին՝ ի պատասխան նրանց թագավոր ունենալու պահանջին։`

Սամուելը սրա մեջ տեսավ մնացած հարցերում ևս ուրիշ ազգերի նման լինելու քայլ։ Մինչ Սամուելը ձգտում էր խորհուրդ տալ առաջին թագավոր Սավուղին, շատ չանցած, նրա մարգարեություններն սկսեցին իրականանալ։ Նույնիսկ Իսրայելի թագավորության ծաղկման գագաթնակետին Դավիթն ու Սողոմոնն իրենց մեջ ուժ չգտան խուսափելու գայթակղություններից, այլասերվածությունից և իշխանության չարաշահումից։

Իսրայելի և Հուդայի թագավորների ողջ թագավորության ընթացքում Աստծո պատասխաններից մեկը մարգարե ուղարկելն էր, ով կհաղորդեր Իր կամքը և կհիշեցներ Իսրայելի առաջնորդներին և ժողովրդին հասարակության մոռացված անդամների նկատմամբ ունեցած իրենց աստվածատուր պատասխանատվությունների մասին:

Հրեա մարգարեների գրվածքների մեջ մենք տեսնում ենք շարունակական և անընդհատ կրկնվող կոչ՝ ապրել արդար և անել արդարություն հասարակության մեջ։ Ի հակադրություն Իսրայելի և նրա առաջնորդների անհավատարմությանը՝ մարգարեները կանոնավոր և հրատապ ձայն էին ձայնազուրկերի համար, հատկապես նրանց, ովքեր տառապում էին Իսրայելի՝ Աստծո կամքին չհետևելու պատճառով։

Անդրադառնալով հինկտակարանյան մարգարեների ավյունին՝ Աբրահամ Ջոշուա Հեսկելը հակադրում է մեր ինքնահավանությունը նրանց կողմից հնչեցվող արդարության հրատապ կոչերին. «Այն բաները, որոնք սարսափեցնում էին մարգարեներին, մինչև օրս ամեն օր հանդիպող դեպքեր են ողջ աշխարհում։ … Նրանց շնչակտուր անհանդուրժողականությունն անարդարության նկատմամբ մեզ կարող է հիստերիա թվալ։ Ինքներս շարունակաբար ականատես ենք լինում անարդարության գործերի, կեղծավորության դրսևորման, ստի, անարգանքի, թշվառության, սակայն հազվադեպ ենք դրանցից վրդովվում կամ չափից շատ հուզվում։ Մարգարեների համար անարադարության նույնիսկ ամենաչնչին դրսևորումը հասնում էր տիեզերական չափերի»։ Մարգարեները (Նյու Յորք, Ամերիկայի հրեական հրատարակչական միություն, 1962թ.), էջ 3, 4։

Այն, ինչ այս մարգարեներն առաջարկում են, Աստծո սրտի և մտքի մեջ ներթափանցելն է։ Խոսելով Աստծո անունից՝ նրանք կարող են օգնել մեզ տեսնելու մեր աշխարհի անարդարությունն ու տառապանքն Աստծո՝ արցունքով լցված աչքով։ Սակայն նրանց եռանդը նաև կոչ է գործողության, Աստծո հետ համագործակցելու՝ մեզ շրջապատողների կեղեքումն ու վիշտը թեթևացնելու և բուժելու համար։

`Ինչպե՞ս ենք երբեմն փորձում լինել «ինչպես որ ամեն ազգերը», այնպես, որ դա կարող է վնասել մեզ և ուրիշներին։`