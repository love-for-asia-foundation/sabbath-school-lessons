---
title:  Ամովս
date:  29/07/2019
---

«Ես մարգարե չեմ և մարգարեի որդի չեմ, այլ տավարած եմ ես և մոլաթուզ քաղող։ Բայց Տերն ինձ վեր առավ հոտերի հետևից, և Տերն ինձ ասաց. Գնա մարգարեացիր Իմ Իսրայել ժողովրդին» (Ամովս 7.14, 15):

Ամովսը բավականին անկաշկանդ կերպով է ընդունում մարգարել լինելու իր որակավորման պակասը, սակայն իր լուրը Իսրայել ազգին ներկայացնելիս նա ցույց է տալիս ակնհայտ ունակություն իր ունկնդիրներին իր ցանկացածը լսելի դարձնելու, նրանց տվյալ հարցում ներգրավելու մեջ։

Նա սկսում է հայտնի նախաբանով՝ թվարկելով շրջակա ազգերը՝ Սիրիան, Փղշտացիները, Փյունիկիան, Եդոմը, Ամմոնը և Մովաբը, և մանրամասնորեն ներկայացնելով նրանց հանցանքները, անարգանքն ու վայրագությունները, որոնց համար Աստված կպատժի նրանց (տե՛ս Ամովս 1.3–2.3)։ Դժվար չէ պատկերացնել, որ իսրայելացիները հավանություն էին տալիս իրենց թշնամիների դեմ ուղղված այս մեղադրանքներին, հատկապես այն պատճառով, որ այս ազգերի հանցանքներից շատերն ուղղված էին իրենց՝ իսրայելացիների դեմ։

Այնուհետև Ամովսը մի փոքր ավելի է մոտենում բուն թեմային՝ հայտարարելով Աստծո դատաստանը Հուդայի՝ Իսրայելի հարավային հարևանների դեմ այն ժամանակվա բաժանված թագավորությունում։ Խոսելով Աստծո անունից՝ Ամովսը մեջբերում է Աստծուն նրանց մերժելը, նրանց անհնազանդությունը Նրա պատվիրաններին և այն պատիժները, որոնք գալու են նրանց վրա (տե՛ս Ամովս 2.4, 5)։ Եվ կրկին, մենք կարող ենք պատկերացնել, թե ինչպես էր հյուսիսային թագավորության ժողովուրդը հավանություն տալիս, երբ Ամովսը մատնանշում էր իր հարևանների սխալները։

Սակայն հետո Ամովսը շրջվում է դեպի իր լսարանը։ Գրքի մնացած մասերը կենտրոնանում են Իսրայելի գործած չարիքների, կռապաշտության, անարդարության և Աստծո աչքում շարունակական ձախողումների վրա։

`Կարդացե՛ք Ամովս 3.9-11, 4.1, 2, 5.10-15 և 8.4-6 համարները: Ի՞նչ մեղքերի մասին է նա զգուշացնում։`

Թեև Ամովսի նախազգուշացումները կործանման մասին են, և նրա լեզուն ամենևին էլ դիվանագիտական չէ, նրա լուրը համեմված է Աստծուն վերադառնալու աղերսանքներով։ Սա նորոգելու էր նրանց արադարության զգացումը և իրենց կողքին գտնվող աղքատների նկատմամբ հոգատարությունը. «Բայց թող իրավունքը հորդի ջրի պես, և արդարությունը՝ վարար գետի պես» (Ամովս 5.24)։ Ամովսի մարգարեության վերջին մի քանի համարները մատնանշում են Աստծո ժողովրդի ապագա վերականգնումը (տե՛ս Ամովս 9.11–15). «Նրանց խորագույն հավատուրացության և մեծագույն կարիքի ժամին իրենց ուղղված Աստծո լուրը ներման և հույսի լուր էր»։ Էլեն Ուայթ, Մարգարեներ և թագավորներ, էջ 283։

`Լինո՞ւմ են ժամանակներ, երբ մենք պետք է խոսենք խստորեն, որպեսզի ուղղենք սխալները։ Ինչպե՞ս հասկանանք՝ ե՞րբ նման խոսելաոճը պատեհ կլինի։`