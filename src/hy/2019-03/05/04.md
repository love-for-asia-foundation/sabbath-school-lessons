---
title:  Միքիա
date:  30/07/2019
---

`«Քեզ հայտնել է, ով մարդ, թե ինչ է բարին, և Տերն ի՞նչ է ուզում քեզանից, այլ միայն իրավունք անել, ողորմություն սիրել և խոնարհությամբ վարվել քո Աստծո հետ» (Միքիա 6.8): Որո՞նք են այն ճանապարհները հենց հիմա, որոնցով կարող եք կյանքի կոչել այս բառերը:`

Միքիա 6.8 համարը թերևս Սուրբ Գրքի ամենահայտնի համարներից է։ Սակայն ինչպես շատ այլ համարներ, որոնք մենք դարձնում ենք կարգախոսներ և «պաստառներ», մենք հավանաբար ավելի քիչ ենք ծանոթ համարի համատեքստին, քան կարող ենք կարծել։

`Կարդացե՛ք Միքիա 2.8-11 և 3.8-12 համարները: Ի՞նչ էին անում մարդիկ, և ի՞նչը Միքիան դատապարտեց։`

Որպես Հուդայի թագավոր՝ Աքազը իր թագավորության շրջանում Աստծո ժողովրդին հասցրեց անկման մի նոր մակարդակի նաև ազգի հոգևորության առումով։ Կռապաշտությունն ու դրա տարատեսակ չար արարողակարգերը թափ էին առնում։ Միևնույն ժամանակ, ինչպես նկատել են այդ ժամանակվա այլ մարգարներ ևս, աղքատներին շարունակում էին շահագործել և կեղեքել։

Միքիան իր ժամանակներից պակաս կործանման լուր բերող մարգարե չէ։ Նրա մարգարեության առաջին երեք գլուխների մեծ մասն արտահայտում են Աստծո բարկությունն ու տառապանքն այն չարիքի համար, որ Իր ժողովուրդն արել էր, ինչպես նաև այն կործանման համար, որը կախված էր նրանց գլխավերևում։

Սակայն Աստված հույսը չէր կորցրել Իր ժողովրդից։ Նույնիսկ մարգարեների սուր ձայներն ու ծանր լուրերն էին ցույց տալիս Աստծո շարունակական շահագրգռվածությունն Իր ժողովրդի նկատմամբ։ Աստված նրանց նախազգուշացնում էր, որովհետև սիրում էր նրանց և հոգ էր տանում նրանց մասին։ Նա փափագում էր ներել և վերականգնել նրանց։ Աստված հավիտյան բարկացած չէր մնալու (տե՛ս Միքիա 7.18–20)։

Սա է հանրաճանաչ «բանաձևը»՝ իրավունք անել, ողորմություն սիրել և խոնարհությամբ վարվել։ Կարող է պարզունակ թվալ, սակայն իրական կյանքում նման հավատ ապրելն անհամեմատ ավելի դժվար է, հատկապես, երբ այդպես ապրելը համարյա անհնարին է թվում շրջապատող հասարակության մեջ։ Երբ ուրիշներն օգուտ են քաղում անարդարությունից, ծաղրում են ողորմությունն ու քայլում են հպարտությամբ, իրավունք անելու, ողորմություն սիրելու և խոնարհությամբ վարվելու համար խիզախություն և հաստատակամություն է պահանջվում։ Այնուամենայնիվ, մենք միայնակ չենք, երբ վարվում ենք այս կերպ. մենք քայլում ենք մեր Աստծո հետ։

`Ո՞րն է իրավունք անելու, ողորմություն սիրելու և Աստծո առաջ խոնարհությամբ վարվելու միջև կապը։`