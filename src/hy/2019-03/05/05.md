---
title:  Եզեկիել
date:  31/07/2019
---

Եթե մի խումբ քրիստոնյաների հարցնենք «Սոդոմի անօրենության» մասին, ամենայն հավանականությամբ շատերը կսկսեն նկարագրել տարատեսակ սեռական մեղքերը և այլասերվածության այլ ձևերը։ Ի վերջո, Ծննդոց 19.1–13 համարներն իսկապես նկարագրում են հիվանդ և այլասերված հասարակություն, որն ավելի քան հասունացել էր ոչնչացման համար։

Եվ այդուհանդերձ, բավականին հետաքրքիր է, որ պատասխանն ավելի բարդ է, քան պարզապես վերը նկարագրվածը։ Դիտարկե՛ք Եզեկիելի նկարագրությունը. «Ահա սա էր քո քույր Սոդոմի անօրենությունը, հպարտություն, հացի կշտություն և անհոգ հանգստություն ուներ նա և իր աղջիկները, և խեղճի ու աղքատի ձեռքը չէր ուժովացնում» (Եզեկիել 16.49)։ Թեև ոչ մի դեպքում Աստված չէր պատրաստվում աչքաթող անել քաղաքում տեղ գտած այլասերվածության մյուս ձևերը, այստեղ Եզեկիելը շեշտադրում է տնտեսական անարդարությունը և կարիքավորների նկատմամբ հոգատարության բացակայությունը։

Կարո՞ղ է պատահել, որ տնտեսական այս մեղքերն Աստծո աչքում նույնքան զազրելի էին, որքան սեռական մեղքերը։

Գալով Ամովսից, Միքիայից և Եսայիայից հետո, Եզեկիելի վաղ մարգարեությունները կրում էին նախազգուշացման նմանատիպ նոտա գալիք կործանման մասին։ Այնուամենայնիվ, Երուսաղեմի անկումից և ժողովրդի՝ Բաբելոն գերեվարվելուց հետո Եզեկիելի շեշտադրումն ավելի լիարժեքորեն է ուղղվում վերականգնման մասին Աստծո խոստումներին։

`Կարդացե՛ք Եզեկիել 34.2–4, 7–16 համարները։ Համեմատե՛ք Իսրայելի այլասերված առաջնորդներին տված Աստծո գանահատականն Իր սեփական հովվության հետ։ Ինչպե՞ս է ամենաթույլ «գառի» նկատմամբ նրանց վերաբերմունքը հակադրվում Իր մեթոդների հետ։`

Նույնիսկ լինելով այնքան վատը, որ համեմատվում են Սոդոմի հետ, Աստված դեռ փորձում էր հասնել այդ մարդկանց այն հույսով, որ հետ կդարձնի նրանց իրենց չարություններից։ Ժողովրդի համար նորոգած Աստծո ծրագրով նախատեսված էր, որ ժողովուրդը հետ դառա իր երկիր, Երուսաղեմը վերականգնվի, իսկ տաճարը վերակառուցվի։ Աստծո տված տոները նորից կտոնվեին, և հողերը նորից հավասարապես կբաշխվեին ժողովրդի մեջ որպես իրենց ժառանգություն (տե՛ս Եզեկիել 47.13–48.29)։ Ակնհայտ է, որ Աստծո նպատակն էր, որ Իր ժողովրդի համար Իր նախատեսած ծրագիրը, որն առաջին անգամ տրվեց Մովսեսին և Իսրայելի ժողովրդին Եգիպտոսից նրանց ազատագրումից հետո, վերսկսվի Իր ժողովրդի՝ գերությունից հետ վերադառնալով։ Սա ներառում էր նաև մտահոգություն հասարակության ամենաթույլ անդամների, ինչպես նաև նրանց նկատմամբ, ովքեր կարող էին համարվել կողմնակի անձինք։

`Որքա՞ն կարևոր է ձեզ համար, որ մեր Տերն այնպիսի Աստված է, Ով երկրորդ և դեռ ավելի հնարավորություն է տալիս նույնիսկ Իր այն ժողովրդին, ով սխալ ճանապարհ էր ընտրել՝ ճշմարիտն ու ավելի լավն ընտրելու հնարավորություններ ունենալով։`