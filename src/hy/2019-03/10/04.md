---
title:  Շնորհ ու բարի գործեր
date:  03/09/2019
---

`Ամփոփե՛ք Եփեսացիս 2.8–10 համարները ձեր բառերով։ Ի՞նչ են մեզ ասում այս տեքստերը շնորհի և բարի գործերի միջև եղած հարաբերության մասին։`

Աստվածաշունչն ասում է մեզ, որ այլ նպատակների հետ մեկտեղ, մենք արարվել ենք Աստծուն երկրպագելու և այլոց ծառայելու համար։ Միայն մեր երևակայության մեջ մենք կարող ենք փորձել հասկանալ՝ ինչպիսին կլինեն այս գործողություններն առանց մեղքի միջավայրում։

Առայժմ, մեղքի պատճառով, մենք ճանաչում ենք միայն կոտրված և ընկած մի աշխարհ։ Բարեբախտաբար, Աստծո շնորհը՝ արտահայտված և մարմնավորված աշխարհի մեղքերի համար Հիսուսի զոհում, ներման և բժշկության համար դուռ է բացում։ Ուստի նույնիսկ այս կոտրված գոյության մեջ մեր կյանքն ավելի լիարժեք է դարձնում Աստծո վարպետությունը, և Աստված օգտագործում է մեզ, որպեսզի բժշկի և վերականգնի ուրիշների կյանքի վշտերն ու տառապանքները (տե՛ս Եփեսացիս 2.10)։ «Նրանք, ովքեր ստանում են, պետք է փոխանցեն ուրիշներին։ Ամեն կողմից օգնության կանչեր են լսվում։ Աստված կոչ է անում մարդկանց ուրախությամբ ծառայել իրենց ընկերներին»։ Էլեն Ուայթ, Բժշկության ծառայություն, էջ 103։

Եվ կրկին, մենք չենք անում բարի գործեր՝ աղքատների մասին հոգ տանելով, կեղեքվածներին պաշտպանելով, քաղցածներին կերակրելով, որպեսզի վաստակենք փրկություն կամ արդարություն Աստծո աչքում։ Քրիստոսում հավատով մենք ունենք երբևէ մեզ հարկավոր ողջ արդարացումն Աստծո աչքում։ Ավելի շուտ, մենք ճանաչում ենք մեզ որպես մեղավորներ և մեղքի զոհեր, ովքեր, այնուամենայնիվ, սիրված և փրկագնված են Աստծո կողմից։ Մինչ մենք շարունակում ենք պայքարել եսակենտրոնության և ագահության գայթակղության դեմ, Աստծո անձնուրաց և խոնարհ շնորհը մեզ նոր կյանք և սեր է առաջարկում, որը կփոխի մեր կյանքը։

Երբ մենք նայում ենք Խաչին, տեսնում ենք մեզ համար արված մեծ և կատարյալ զոհը և գիտակցում, որ մենք չենք կարող ավելացնել ոչինչ նրան, ինչ առաջարկվում է մեզ Քրիստոսով։ Սակայն սա չի նշանակում, որ մենք ոչ մի բան չպետք է անենք ի պատասխան նրա, ինչ մեզ տրվել է Քրիստոսով։ Հակառակը, մենք պետք է պատասխանենք, և չկա մեզ տրված սիրուն պատասխանելու ավելի լավ միջոց, քան այն ուրիշներին ցույց տալը։

`Կարդացե՛ք Ա Հովհաննես 3.16, 17 համարները։ Ինչպե՞ս են այս տեքստերն այդքան զորեղ կերպով ներկայացնում այն, թե ինչպիսին պետք է լինի մեր արձագանքը խաչին։`