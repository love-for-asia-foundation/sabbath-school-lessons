---
title:  Ապրելով Ավետարանը
date:  31/08/2019
---

### Այս շաբաթվա ուսումնասիրության համար կարդացե՛ք.
Հռոմեացիս 8.20–23, Հովհաննես 3.16, 17, Մատթեոս 9.36, Եփեսացիս 2.8–10, Ա Հովհաննես 3.16, 17, Հայտնություն 14.6, 7։

> <p>Հիշելու համարը.<p>
> «Որովհետև շնորհքով եք փրկված հավատի ձեռով. և սա ոչ թէ ձեզանից է, այլ Աստծո պարգևն է, ոչ թէ գործերից, որ մեկը չպարծենա։ Վասնզի Նրա ստեղծվածն ենք՝ Քրիստոս Հիսուսով հաստատված բարի գործերի համար, որոնց համար Աստված առաջուց պատրաստեց մեզ, որ նրանցում վարվենք» (Եփեսացիս 2.8–10)։

Երբ խոսում ենք Աստծո պատվիրանների, պահանջների կամ հրահանգների մասին, կանգնում ենք մի վտանգի կամ նույնիսկ գայթակղության առաջ՝ կարծելով, թե մեր արածն ինչ-որ կերպ կարող է վաստակել մեր փրկությունը կամ նպաստել դրան, կամ էլ որևէ կերպ շահել Աստծո բարեհաճությունը։ Սակայն Աստվածաշունչը մեզ շարունակաբար ասում է, որ մենք մեղավորներ ենք՝ փրկված Աստծո շնորհով Հիսուսի և Նրա՝ խաչի վրա մեր փոխարեն մահվան միջոցով։ Ի՞նչ կարող ենք ավելացնել սրան։ Կամ ինչպես գրել է Էլեն Ուայթը. «Եթե մեկտեղ հավաքենք մարդու մեջ եղած բարին, սուրբը, վսեմը և հաճելին, ներկայացնենք այն Աստծո հրեշտակներին իբրև մարդու հոգու փրկության հարցում դերակատար, այս առաջարկը կմերժվի որպես դավաճանություն»։ Հավատ և գործեր, էջ 24։

Ուստիև նույնիսկ կարիքավորների նկատմամբ կատարած մեր ողորմության և կարեկցանքի գործերը չպետք է դիտարկվեն որպես օրինապաշտություն։ Հակառակը, երբ փրկության մեր ընկալումն ու գնահատանքն աճում է, Աստծո սիրո և աղքատների ու կեղեքվածների նկատմամբ Նրա մտահոգության միջև կապը փոխանցվում է մեզ՝ Նրա սերն ստացողներին։ Մենք ստացել ենք, ուրեմն նաև կտանք։ Երբ տեսնում ենք, թե որքան է Աստված մեզ սիրում, զգում ենք նաև, թե որքան շատ է Նա սիրում ուրիշներին. Նա մեզ կոչ է անում նույնպես նրանց սիրել։