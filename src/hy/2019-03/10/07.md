---
title:  Հետագա ուսումնասիրության համար
date:  06/09/2019
---

Կարդացե՛ք Էլեն Ուայթի Դարերի Փափագը գրքի 19–26 էջերի «Աստված մեզ հետ» և Բժշկության ծառայություն գրքի 95–107 էջերի «Փրկված ծառայելու համար» գլուխները։

«Աստված ողջ երկիրը հայտարարում է Իր այգին։ Թեև հիմա այն գտնվում է հափշտակողի ձեռքերում, միևնույնն է, պատկանում է Աստծուն։ Փրկագնմամբ էլ, ոչ պակաս, քան արարմամբ, այն պատկանում է Նրան։ Քրիստոսի զոհը կատարվեց աշխարհի համար։ «Աստված այնպես սիրեց աշխարհը, որ Իր միածին Որդին տվեց» Հովհաննես 3.16։ Այս մեկ պարգևի միջոցով է, որ մնացած բոլոր պարգևները հասանելի են դառնում մարդուն։ Ամեն օր ողջ աշխարհն օրհնություններ է ստանում Աստծուց։ Անձրևի յուրաքանչյուր կաթիլը, մեր անշնորհակալ ցեղի վրա ծագած արևի յուրաքանչյուր ճառագայթը, յուրաքանչյուր տերևը, ծաղիկն ու պտուղը վկայում են Աստծո մեծագույն համբերատարության և Նրա անսահման սիրո մասին»։ Էլեն Ուայթ, Քրիստոսի առակները, էջ 301, 302։

«Այլևս ոչ հրեա կա և ոչ հույն, ոչ ծառա կա և ոչ ազատ ... դուք ... մոտավոր եղաք Քրիստոսի արյունով» (Գաղատացիս 3.28, Եփեսացիս 2.13)։

«Որն էլ որ լինի կրոնական հավատամքների տարբերությունը, տառապյալ մարդկության կանչին պետք է ականջ դնել և պատասխանել։ …

Մեզ շրջապատում են աղքատ և կեղեքված մարդիկ, ովքեր կարիք ունեն կարեկից խոսքերի և օգնող գործերի։ Որբևայրիները կարեկցանքի և օգնության կարիք ունեն։ Քրիստոսը հրահանգել է Իր հետևորդներին ընդունել որբերին որպես վստահություն Աստծուց։ Բայց նրանք շատ հաճախ են արժանանում արհամարհանքի։ Նրանք կարող են լինել պատառոտված շորերով, անխնամ, ամեն ինչով անհրապույր, սակայն նրանք Աստծո սեփականությունն են։ Նրանց համար գին է վճարվել, և նրանք նույնքան թանկ են Աստծո աչքում, որքան մենք։ Նրանք Աստծո մեծ տնտեսության անդամներ են, և քրիստոնյաները՝ որպես Նրա տնտեսներ, պատասխանատու են նրանց համար»։ Էլեն Ուայթ, Քրիստոսի առակները, էջ 386, 387։

**Հարցեր քննարկման համար**

`Փորձելով կատարել բարի գործեր և օգնել ուրիշներին՝ ինչպե՞ս կարող ենք դիմակայել գայթակղությանը և չկարծել, թե դա ինչ-որ կերպ մեզ ավելի լավն է դարձնում և մեզ արժանիքներ հաղորդում, որոնք Աստված պետք է ճանաչի։`

`Արդյո՞ք ձեր եկեղեցին այնպիսի համայնք է, որում չկա ոչ մի «տարբերություն», այլ բոլորը մեկ են Քրիստոսով։ Ինչպե՞ս կարող ենք ավելի շատ այդպիսին դառնալ։ Որքա՞ն ներառական է ձեր եկեղեցին։`

`Ինչպե՞ս ենք ճիշտ հավասարակշռություն գտնում կարիքավորների համար բարի գործեր անելու և նրանց Ավատարանի լուրը հասցնելու միջև, երբ նրանց օգնելու պատճառը բացառապես նրանց՝ կարիքի մեջ լինելն է և մեր՝ օգնել կարողանալը։ Ինչպե՞ս կարող ենք սովորել անել երկուսն էլ, և ինչո՞ւ է միշտ ավելի լավ անել երկուսն էլ։`

ՎԵՐՋԱԲԱՆ. Աստծո սերը, որն արտահայտված է փրկության ծրագրում և մարմնավորված Հիսուսի կյանքի և զոհաբերության մեջ, առաջարկում է մեզ ներում, կյանք և հույս։ Որպես այս շնորհն ստացողներ՝ մենք փորձում ենք կիսել այն ուրիշների հետ ոչ թե փրկությունը վաստակելու համար, այլ որովհետև մենք ստեղծվել և վերստեղծվել ենք դա անելու։ Որպես այդպիսին՝ Ավետարանը վերափոխում է հարաբերությունները և դրդում մեզ ծառայել հատկապես նրանց, ովքեր ամենաշատն են կարիքի մեջ։