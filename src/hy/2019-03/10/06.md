---
title:  Հավիտենական ավետիք
date:  05/09/2019
---

Ավետարանի վերափոխող հրավերն ու կոչն «ամեն ազգի և ցեղի և լեզվի և ժողովրդի» (Հայտնություն 14.6) շարունակվել է ողջ քրիստոնեական պատմության ընթացքում։ Այնուամենայնիվ, Հայտնությունը նկարագրում է այս լուրի նորոգված հռչակում ժամանակների վերջում՝ Հիսուսի մասին բարի լուրն ու այն ամենը, ինչ այն ենթադրում է։

`Կարդացե՛ք Հայտնություն 14.6, 7 համարները։ Ավետարանի ընդհանուր ընկալումը, որն ամփոփված է Հավհաննես 3.16 համարում, ինչպե՞ս է ներառված հրեշտակի՝ 7-րդ համարի յուրահատուկ լուրի մեջ։`

Հայտնություն 14.7 համարը միավորում է երեք կարևոր տարրեր, որոնք մենք արդեն նկատել ենք ողջ Աստվածաշնչի պատմության ընթացքում չարիքի, աղքատության և կեղեքման մասին Աստծո մտահոգության ուսումնասիրության ժամանակ՝

Դատաստան։ Դատաստանի կամ արդարության վերականգնման կոչը եղել է նրանց շարունակական կոչը, ովքեր պատմության ընթացքում կեղեքվել են։ Բարեբախտաբար, Աստվածաշունչն Աստծուն նկարագրում է որպես Մեկը, Ով լսում է դժբախտների աղաղակը։ Ինչպես հաճախ ներկայացվում է Սաղմոսներում, օրինակ, նրանց համար, ում հետ անարդարացիորեն են վարվել, դատաստանը բարի լուր է։

Երկրպագություն։ Հրեա մարգարեների գրվածքները հաճախ են կապում երկրպագության և բարի գործերի թեմաները, հատկապես, երբ համեմատում են նրանց երկրպագությունը, ովքեր հայտարարում էին, թե Աստծո ժողովուրդն են, բայց շարունակում էին նախկինում գործած իրենց սխալները։ Եսայիա 58-րդ գլխում օրինակ, Աստված պարզորոշ հայտարարում է, որ այն երկրպագությունը, որը Նա ամենաշատն է ցանկանում, աղքատների և կարիքավորների նկատմամբ դրսևորած բարության և հոգատարության գործերն են (տե՛ս Եսայիա 58. 6, 7)։

Արարում։ Ինչպես տեսանք, Աստծո կողմից արդարության կոչի հիմնաքարային տարրերից մեկը մարդկության ընդհանուր ընտանիքն է, որ մենք բոլորս արարված ենք Նրա պատկերով և սիրված Նրա կողմից, որ մենք բոլորս արժեք ունենք Նրա աչքում, և ոչ ոք չպետք է շահագործվի կամ կեղեքվի մեկ ուրիշի անարդար եկամտի կամ ագահութան պատճառով։ Թվում է՝ պարզ է, որ վերջին ժամանակների Ավետարանի այդ հռչակումը ընդարձակ և հեռահար կոչ է՝ ընդունելու այն ազատագրումը, փրկագնումը և վերականգնումը, որն Աստված ցանկանում է ընկած մարդկության համար։ Այդ պատճառով, նույնիսկ ճշմարիտ և կեղծ երկրպագությանն առնչվող խնդիրների և հալածանքի թոհուբոհում (տե՛ս Հայտնություն 14.8–12) Աստված կունենա ժողովուրդ, ով կկանգնի ճշմարիտի, Աստծո պատվիրանների և Հիսուսի հավատի կողմը նույնիսկ չարիքներից վատագույնի պայմաններում։

`Ինչպե՞ս կարող ենք ճանապարհներ գտնել ծառայելու կարիքավորներին՝ միևնույն ժամանակ նրանց հետ կիսելով երեք հրեշտակների պատգամում գտնված և՛ հույսը, և՛ նախազգուշացումը։`