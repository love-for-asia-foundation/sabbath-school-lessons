---
title:  «Որովհետեվ Աստված այնպես սիրեց…»
date:  01/09/2019
---

Հովհաննես 3.16 համարն ասում է. «Որովհետև Աստված այնպես սիրեց աշխարհը … »: Հունարեն բնօրինակում օգտագործվում է կոսմոս բառը, որը նշանակում է «աշխարհը որպես արարված, կազմակերպված միավոր»։ ՅՕԱ աստվածաշնչյան մեկնաբանություններ, հատոր 5, էջ 929։ Այս տեքստում խոսվում է մարդկության փրկության մասին, բայց փրկության ծրագիրը հետևանք է թողնում նաև համայն արարչագործության վրա։

`Կարդացե՛ք Հռոմեացիս 8.20–23 համարները։ Ի՞նչ է սա մեզ սովորեցնում փրկության ծրագրի ավելի ընդգրկուն հարցերի մասին։`

Իհարկե, մի կողմից, Տիրոջ հետ մեր հարաբերությունները անձնական են, փրկությունն՝ անհատական: Սակայն այն է՛լ ավելին է։ Արդարացումը պարզապես մեր մեղքերի ներումը չէ։ Ըստ էության, այն պետք է լինի այն մասին, թե ինչպես է Հիսուսի և Սուրբ Հոգու զորության միջոցով Տերն ստեղծում Աստծո ընտանիքը, որի անդամները տոնում են իրենց ներումն ու փրկության հավաստիացումը՝ այլ բաների հետ մեկտեղ աշխարհի համար լինելով վկաներ իրենց բարի գործերով։

`Կարդացե՛ք Հովհաննես 3.16, 17։ Ինչպե՞ս է 17-րդ համարը նպաստում 16-րդ համարի ավելի լայն ընկալմանը։`

Մենք կարող ենք ընդունել, որ Աստված բացի մեզնից սիրում է նաև այլ մարդկանց։ Նա սիրում է նրանց, ում մենք սիրում ենք, և մենք ուրախանում ենք դրանից։ Նա սիրում է նաև նրանց, ում մենք փորձում ենք օգնել, և այս ճանաչողությունը հաճախ մեր՝ նրանց օգնելու շարժառիթն է դառնում։ Սակայն Նա նաև սիրում է նրանց, ում հետ մենք մեզ վատ ենք զգում, կամ նույնիսկ վախենում ենք նրանցից։ Աստված սիրում է ամեն տեղ ապրող բոլոր մարդկանց, նույնիսկ նրանց, ում մենք կարող ենք առանձնապես չսիրել։

Արարումը սրա արտահայտման ձևերից մեկն է։ Աստվածաշունչը հետևողական կերպով մատնանշում է մեզ շրջապատող աշխարհը որպես Աստծո բարության ապացույց. «Նա Իր արեգակը ծագեցնում է չարերի և բարիների վրա, և անձրև է բերում արդարների և անիրավների վրա» (Մատթեոս 5.45)։ Կյանքն ինքնին պարգև է Աստծուց և, անկախ անհատի՝ առ Աստված ունեցած դիրքորոշումից կամ պատասխանից, յուրաքանչյուր ոք ստանում է այդ պարգևը։

`Ինչպե՞ս պետք է մեր դիրքորոշումն ուրիշների նկատմամբ փոխվի, երբ մենք գիտակցում ենք, որ նրանք արարված և սիրված են Աստծո կողմից։`