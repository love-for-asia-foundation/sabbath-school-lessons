---
title:  Կարեկցանք եվ ապաշխարություն
date:  02/09/2019
---

Փրկության միախառնված պատմություններն ու մեծ պայքարը կոչ են անում մեզ ընդունել կյանքին առնչվող այն ճշմարտությունը, որը հիմնավոր է աշխարհի՝ մեր ընկալման համար, այն է՝ մենք և մեր աշխարհն ընկած ենք, կոտրված և մեղավոր։ Մեր աշխարհն այն չէ, ինչպիսին պետք է լիներ, և թեև մենք դեռևս կրում ենք մեզ արարած Աստծո պատկերը, մենք կազմում ենք այս աշխարհի կոտրվածության մի մասը։ Մեր կյանքում տեղ գտած մեղքն ունի նույն բնույթը, ինչ այն չարիքը, որն այդքան շատ ցավի, կեղեքման և շահագործման պատճառ է դառնում ամբողջ աշխարհում։

Ուստի ճիշտ է, որ մենք զգանք աշխարհի և մեզ շրջապատող մարդկանց տառապանքը, անհարմարավետությունը, վիշտը և ողբերգությունը։ Մենք առնվազն ռոբոտներ պետք է լինեինք այս կյանքի ցավը չզգալու համար։ Սաղմոսների գրքի ողբերը, Երեմիայի և այլ մարգարեների վիշտը և Հիսուսի արցունքներն ու կարեկցանքը ցույց են տալիս աշխարհին և դրանում առկա չարիքին այդ կերպ արձագանքելու պատեհությունը, և հատկապես նրանց, ովքեր այդքան հաճախ տառապում և չարիքի զոհ են դառնում։

`Կարդացե՛ք Մատթեոս 9.36, 14.14, Ղուկաս 19.41, 42 և Հովհաննես 11.35 համարները։ Ի՞նչն էր այս բոլոր տեքստերում, որ շարժեց Հիսուսի կարեկցանքը։ Ինչպե՞ս կարող ենք ունենալ այնպիսի սիրտ, որը փափկում է ի պատասխան շրջապատի ցավի։`

Մենք պետք է նաև հիշենք, որ մեղքն ու չարիքը պարզապես «այնտեղ»՝ մեզնից հեռու ինչ-որ տեղ չեն, որ դրանք ուրիշների կործանվածության արդյունք չեն. «Եթե ասենք, թե մեղք չունենք, մեր անձերը խաբում ենք, և ճշմարտությունը չկա մեզանում» (Ա Հովհաննես 1.8)։ Աստվածաշնչյան մարգարեների ընկալման մեջ մեղքը ողբերգություն էր ամենից առաջ ոչ այն պատճառով, որ ինչ-որ մեկը խախտել է «կանոնները», այլ որովհետև մեղքը կործանել էր Աստծո և Նրա ժողովրդի հարաբերությունները, ինչպես նաև որովհետև մեր մեղքը վնաս է պատճառում ուրիշներին։ Սա կարող է տեղի ունենալ մեծ կամ փոքր չափաբաժնով, սակայն միևնույն չարիքն է։

Եսասիրությունը, ագահությունը, նենգությունը, նախապաշարմունքը, տգիտությունն ու անտարբերությունը համայն չարիքի, անարդարության, աղքատության և կեղեքման արմատներն են։ Եվ մեր մեղավորությունը խոստովանելն այս չարիքին դիմակայելու առաջին քայլն է, ինչպես նաև առաջին քայլը, որպեսզի թույլ տանք, որ Աստծո սերն իր լիիրավ տեղն զբաղեցնի մեր սրտերում. «Ապա թե մեր մեղքերը խոստովանենք, Նա հավատարիմ է և արդար, որ մեր մեղքերը թողի մեզ, և սրբի մեզ ամեն անիրավությունից» (Ա Հովհաննես 1.9)։

`Զննե՛ք ինքներդ ձեզ (սակայն ո՛չ շատ ուշադիր, ո՛չ էլ շատ երկար)։ Ի՞նչ կերպ եք դուք կոտրված և ի՞նչ կերպ եք կազմում ավելի մեծ խնդրի մի մաս։ Ո՞րն է միակ պատասխանն ու միակ տեղը, ուր կարող եք նայել։`