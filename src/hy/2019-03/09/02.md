---
title:  Նոր տեսակի համայնք
date:  25/08/2019
---

Հիսուսի համբարձումից և Պենտեկոստեի օրը Սուրբ Հոգու հեղումից հետո մի խումբ հավատացյալներ արագ աճեցին և ստեղծեցին վաղ եկեղեցին՝ Հիսուսի հետևորդների շրջանում մի նոր համայնք, որն սկզբում ղեկավարում էին Նրա առաջին աշակերտները։ Այնուամենայնիվ, այս նոր համայնքը միմիայն իրենց մեջ և իրենց համար ստեղծված կառույց չէր, այլ կառուցված էր Հիսուսի վարդապետության և ծառայության հիման վրա և հենվում էր հրեական Սուրբ Գրքերի և դրանց մարգարեների երկար պատմության վրա։

`Կարդացե՛ք Գործք առաքելոց 2.42–47 և 4.32–37 համարները։ Ի՞նչն եք համարում գլխավոր տարրեր վաղ եկեղեցական համայնքի այս նկարագրության մեջ։`

Մինչ իսրայելացիները չկարողացան լիարժեքորեն իրագործել արդար և առատաձեռն հասարակություն լինելու նախագիծը, վաղ եկեղեցական համայնքը լրջորեն մոտեցավ «քեզ մոտ աղքատ չգտնվի» (Երկրորդ Օրինաց 15.4) հրահանգին։ Նրանց հավատի գործնական արտահայտություններից մեկն իրենց նյութական միջոցները կիսելն էր՝ նույնիսկ իրենց հողերը վաճառելն ու աջակցելն այն հիմնադրամներին (տե՛ս Գործք առաքելոց 4.34–5.2), որոնք ստեղծվել էին իրենց հավատակիցների կարիքները հոգալու, ինչպես նաև նորաստեղծ համայնքից դուրս գտնվողներին օրհնություն լինելու համար, հատկապես բժշկության ծառայության միջոցով (տե՛ս Գործք առաքելոց 3.1–11, 5.12–16)։

Եվ սակայն այս համայնքն ուտոպիստական հասարակություն չէր, և ոչ մի երևակայական գիծ չկար դրանում։ Երբ անդամներն ավելացան, այս միջոցների վարչական կառավարման շրջանում լարվածություն առաջավ, հատկապես այրիների սննդի ամենօրյա բաշխման հարցի շուրջ (տե՛ս Գործք առաքելոց 6.1)։ Այն աշակերտները, ովքեր խմբի բնական առաջնորդներն էին, ցանկանում էին կենտրոնանալ Ավետարանը քարոզելու գործի վրա։ Ծառացած իրավիճակը հարթելու համար նրանք պետք է վերաձևավորում կատարեին։

Ուստի յոթ հոգի նշանակվեցին՝ կարգավորեին եկեղեցական համայնքի գործնական հարցերը։ Սա, թերևս, եկեղեցում տարբեր ծառայութունների և ունակությունների գործադրման առաջին ճանաչումն էր, միևնույն ժամանակ այն ցույց էր տալիս եկեղեցու կյանքի և վկայության համար գործնական ծառայության կարևորությունը։ «Բարեպաշտության և արդարության միևնույն սկզբունքներին, որոնք պետք է առաջնորդեին Աստծո ժողովրդի ղեկավարներին Մովսեսի և Դավթի օրերում, պետք է նաև հետևեին նրանք, ում տրվել էր նոր ձևավորված Աստծո եկեղեցու վերահսկողությունն Ավետարանի պահանջի համաձայն»։ Էլեն Ուայթ, Գործք առաքելոց, էջ 95։

`Փորձե՛ք պատկերացնել, թե ինչպիսին այն պետք է եղած լիներ վաղ համայնքում։ Ինչպե՞ս կարող ենք արտացոլել այդ նույն սկզբունքներն այսօր։`