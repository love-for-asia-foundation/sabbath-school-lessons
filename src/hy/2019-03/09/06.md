---
title:  «Արդար» Հակոբոսը
date:  29/08/2019
---

Քրիստոնեական ավանդությունն առաջարկում է, որ Հակոբոսը՝ Հիսուսի եղբայրը կամ խորթ եղբայրը, ով դարձավ Երուսաղեմի վաղ եկեղեցու առաջնորդը, հենց այն Հակոբոսն էր, ով գործում էր որպես Երուսաղեմի խորհրդի նախագահ (տե՛ս Գործք առաքելոց 15-րդ, ինչպես նաև Գաղատացիս 1-ին և 2-րդ գլուխները)։ Եթե այդպես է, ապա հավանական է, որ հենց նա է Աստվածաշնչում որպես Հակոբոսի գիրք հայտնի նամակի հեղինակը։

«Հակոբոս» անունն այն ժամանակներում տարածված էր, սակայն եթե սա նույն մարդը լիներ, ապա նա նաև պետք է լիներ «արդար» Հակոբոս անվամբ հայտնի եկեղեցու առաջնորդը, ինչը ենթադրում է իմաստուն առաջնորդ, ով պատշաճ կերպով առաջնակարգում է իր վերաբերմունքն ուրիշների նկատմամբ և հոգ տանում մոռացվածների և ոտնակոխ եղածների մասին։ Նրա անունը կրող գիրքը նկարագրվում է որպես «Նոր Կտակարանի Առակաց գիրք», որը շեշտադրում է գործնական բարեպաշտությունն ու որպես Աստծո հետևորդ իմաստուն կյանքը։

Հակոբոս գրքի հեղինակը ցանկանում էր իր քրիստոնյա ընթերցողներին հիշեցնել. «Խոսքը անող եղեք, և ոչ միայն լսողներ՝ ձեր անձերը խաբելով» (Հակոբոս 1.22), և որ այն կրոնը, որն իրականն է՝ Աստծո աչքին մաքուրն ու հարատևը, կենտրոնացած է կարիքավորների և կեղեքվածների մասին հոգ տանելու, ինչպես նաև շրջապատող հասարակության այլասերված ազդեցություններին դիմակայելու վրա (տե՛ս Հակոբոս 1.27)։

`Կարդացե՛ք Հակոբոս 2.1–9 և 5.1–5 համարները։ Հարուստների նկատմամբ Հակոբոսի դիրքորոշումն ինչո՞վ է տարբերվում շատ հասարակություններում առկա դիրքորոշումից։ Որո՞նք են նրա գործնական ցուցումներն այն մասին, թե համայնքի ներսում ինչպես պետք է վերաբերվել հարուստների և աղքատների նկատմամբ։`

Հակոբոսը պնդում է, որ ինչ-որ մեկին լավը, նույնիսկ Աստծո առատ օրհնությունները ցանկանալը շատ քիչ մխիթարություն կբերի նրա հոգուն, երբ նա տառապում է ցրտից և սովից։ Ուտելիք և հագուստ տրամադրելն ավելի օգտավետ կլինի նրա մասին ձեր մտահոգությունն արտահայտելու հարցում, քան բոլոր վսեմ զգացողություններն ու բարի ցանկությունները (տե՛ս Հակոբոս 2.14–16)։ Հակոբոսն օգտագործում է սա որպես հավատի և գործերի միջև փոխկապակցվածություն Աստծո հետ մեր ունեցած հարաբերությունների համատեքստում։ Նա նաև կրկնում է (Հակոբոս 2.8) այն, ինչ Հիսուսը սովորեցրեց ընկերոջը սեփական անձի պես սիրելու մասին՝ ցույց տալով, թե իչպես պետք է առօրյա կյանքում հնազանդվել այս պատվիրանին։ Այն պետք է ապրել Աստծուն և ուրիշներին ծառայելով ոչ թե փրկություն վաստակելու համար, այլ որովհետև դա է ճշմարիտ հավատի դրսևորումը։

`Ինչո՞ւ ենք միշտ, նույնիսկ ենթագիտակցորեն, հարուստներին աղքատներից գերադասում։`