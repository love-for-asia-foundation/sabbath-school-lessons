---
title:  Մարդկության ընտանիքի ցանցը
date:  04/07/2019
---

Մեղքի ներխուժումից հետո շատ ժամանակ չպահանջվեց աշխարհի հետագա քայքայման համար։ Նախանձից, թյուրիմացությունից և բարկությունից բռնկված առաջին սպանությունը տեղի ունեցավ առաջին եղբայրների միջև։ Երբ Աստված հարց տվեց Կայենին իր մեղքի մասին, նրա պատասխանը թվում է հեգնական և ճարտասանական. «Մի՞թե ես եղբորս պահապանն եմ» (Ծննդոց 4.9), իսկ Աստծո տված հարցը ենթադրում էր. «Միանշանակորեն այո, դու քո եղբոր պահապանն ես»։

`Կարդացե՛ք Առակաց 22.2 համարը: Ի՞նչ իմաստ է թաքնված այս ակնհայտորեն պարզ պնդման մեջ։ Ի՞նչ է դա մեզ ասում այլ մարդկանց հետ մեր հարաբերությունների մասին։`

Մեզ հանդիպած յուրաքանչյուր մարդ Աստծո ստեղծած էակ է՝ արարված Նրա պատկերով, նաև մասը հարաբերությունների այն ցանցի, որը մեզ բոլորիս միավորում է Աստծո արարման մեջ, որքան էլ որ այն փշրված և քայքայված լինի։ «Մենք բոլորս միահյուսված ենք մարդկության ցանցում։ Այն չարիքը, որն ընկնում է այս մեծ եղբայրության յուրաքանչյուր մասի վրա, վտանգ է առաջացնում բոլորի համար»։ Էլեն Ուայթ, Բժշկության ծառայություն, էջ 345։ Դուր է գալիս դա մեզ թե ոչ, այս ընդհանուր կապի պատճառով մենք Աստծուց տրված պատասխանատվություն ենք կրում Աստծո և միմյանց առաջ (տե՛ս Մատթեոս 22.37–39)։

Ողջ Աստվածաշնչի ընթացքում այն պնդումը, որ Աստված մեր Արարիչն է, պարբերաբար կրկնվում է։ Օրինակ՝ դա տրված է որպես շաբաթը հիշելու (տե՛ս Ելից 20.11), ինչպես նաև վերջին ժամանակներում Աստծուն երկրպագելու պատճառներից մեկը (տե՛ս Հայտնություն 14.7)։ Այն տրված է նաև որպես ուրիշների մասին հոգ տանելու, կարիքավորների համար անհանգստանալու առաջնային դրդապատճառ։

Մենք բոլորս կապված ենք Աստծո մեջ մեր ընդհանուր ծագման կապերով։ «Աղքատին նեղողը նրա Արարչին է անարգում, բայց Նրան պատվողը տնանկին կողորմի» (Առակաց 14.31)։ Էլ որքա՞ն պարզ պետք է այդ կապը լիներ։

Որպես մեր Արարիչ՝ Աստված մեզանից պահանջ ունի, որն ընդգրկում է մեր ողջ կյանքը՝ ներառելով մեր երկրպագությունը, ծառայությունը և ուրիշների մասին հոգատարությունը։ Որքան էլ որ ժամանակ առ ժամանակ այդ հոգատարությունը դժվարին, հիասթափեցնող և անհարմար լինի, մենք իսկապես մեր «եղբոր պահապանն ենք»։

`Ի՞նչ եք կարծում, ինչո՞ւ է Աստծո Արարիչ լինելու պնդումն այդքան կրկնվում Աստվածաշնչում։ Ինչո՞ւ է դա այդքան կարևոր, և ինչպե՞ս պետք է այս իրականությունն ազդի մեր՝ ուրիշների հետ վարվելու վրա։`