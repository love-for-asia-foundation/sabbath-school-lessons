---
title:  Փշրված աշխարհ
date:  03/07/2019
---

Մի բան, որն Աստված տվեց Ադամին և Եվային, և սակայն չտվեց երկրի վրա ուրիշ ոչ մեկի ու ոչնչի, բարոյական ազատությունն էր։ Նրանք բարոյական էակներ էին, ինչպիսին ո՛չ բույսերը, ո՛չ կենդանիները, ո՛չ ծառերը երբեք չէին դառնա։ Աստված այնքան բարձր էր գնահատում այս բարոյական ազատությունը, որ թույլ տվեց այն «հնարավորությունը», որ մարդիկ կարող էին ընտրել չհնազանդվելը։ Այս անելով՝ Նա վտանգի տակ էր դնում այն ամենը, ինչ ստեղծել էր Իր արարած մարդկանց հետ սիրո և ազատ կամքի վրա հիմնված հարաբերությունների՝ ավելի լայն նպատակի համար։

Սակայն կար նաև կործանող մեկը (այս բարոյական ազատությունը տրված էր նաև հրեշտակներին), ով ուզում էր քայքայել Աստծո արարած բարի և կատարյալ աշխարը և դա անելու համար օգտագործել երկրի վրա Աստծո յուրահատուկ արարածներին՝ մարդկանց։ Խոսելով օձի միջոցով՝ սատանան կասկածի տակ դրեց Աստծո տրամադրածի լիարժեքությունն ու բավարար լինելը (տե՛ս Ծննդոց 3.1–5)։ Առաջնային գայթակղությունն Աստծո տրամադրածից ավելին տենչալն էր, Աստծո բարությանը կասկածելը և սեփական անձին ապավինելը։

Այդ ընտրությամբ և արարքով այն հարաբերությունները, որոնք Աստծո ծրագրով արարման անբաժանելի մասն էին, փշրվեցին։ Ադամն ու Եվան այլևս չէին վայելում իրենց Արարչի հետ հարաբերությունները, ինչպես որ ծրագրված էր (տե՛ս Ծննդոց 3.8–10)։ Այս երկու մարդ արարածները հանկարծ գիտակցեցին, որ մերկ են, և ամաչեցին, և միմյանց հետ նրանց հարաբերությունը գրեթե անդառնալիորեն փոխվեց։ Երկրի մնացած մասի հետ նրանց հարաբերությունները ևս արատավորվեցին և քայքայվեցին։

`Կարդացե՛ք Ծննդոց 3.16-19 համարները: Ի՞նչ են մեզ ասում այս տեքստերը մարդ արարածի և բնության միջև փոխված հարաբերությունների մասին։`

Մեղքի հետևանքով կյանքը հանկարծ անհամեմատ բարդացավ Ադամի, Եվայի և մնացած արարչագործության համար։ Մեղքի հետևանքներն իրական են, հատկապես, երբ դրանք ազդում են մարդկության և մեր հարաբերությունների վրա։ Ինչ-որ իմաստով մենք հեռու ենք մեր Արարչից՝ Աստծուց։ Մեր ընտանիքները ևս շատ ձևերով կրում են այդ ազդեցությունը, և ուրիշների հետ մեր հարաբերությունները հաճախ դառնում են մարտահրավեր։ Մենք նույնիսկ պայքարում ենք շրջակա միջավայրի և այն աշխարհի հետ հարաբերություններում, որում ապրում ենք։ Մեր կյանքի և մեր աշխարհի բոլոր տեսանկյունները ցույց են տալիս մեղքի պատճառած քայքայումը։

Բայց Աստված այսպիսին չէր ստեղծել աշխարհը։ Ծննդոց 3-րդ գլխի անեծքը տրվեց խոստման հետ, որ Աստված մեր աշխարհը վերստեղծելու և հարաբերությունները վերականգնելու ուղի կգտնի, որոնք կործանվել էին մեղքի հետևանքով։ Քանի դեռ մենք շարունակում ենք պայքարել մեղքի և մեր կյանքում դրա ունեցած ազդեցության դեմ, մենք կանչված ենք պահելու աշխարհի սկզբնական բարությունը և փորձելու իրագործել մեր կյանքում այն ծրագիրը, որն Աստված նախատեսել է այս աշխարհի համար։