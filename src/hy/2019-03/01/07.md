---
title:  Հետագա ուսումնասիրության համար
date:  05/07/2019
---

Կարդացե՛ք Էլեն Ուայթի Նահապետներ և մարգարեներ գրքի 44–51 էջերի «Արարումը» գլուխը։

««Աստված սեր է»։ … Նրա բնույթը, Նրա օրենքը սեր են։ Դրանք միշտ են եղել և միշտ կշարունակեն լինել։ «Բարձրը և Բարձրյալը, հավիտենականության մեջ բնակվողը», Ով «հավիտենական ընթացք ունի», չի փոփոխվում։ Նրա «մեջ բնավ փոփոխում կամ դարձվածքի շուք չկա» …

Արարչագործական զորության յուրաքանչյուր դրսևորում անսահման սիրո արտահայտություն է։ Աստծո գերագույն իշխանությունը ներառում է բոլոր արարված էակների օրհնության լիությունը։ Էլեն Ուայթ, Նահապետներ և մարգարեներ, էջ 33։

«Եթե մարդիկ կատարեին իրենց պարտականությունները որպես իրենց Տիրոջ բարիքների հավատարիմ տնտեսներ, չէր լինի հացի խնդիր, զրկանքի տառապանք, չէին լինի մերկ և կարիքավոր մարդիկ։ Մարդկանց անհավատարմությունն է, որ հարուցում է տառապանքը, որի մեջ մարդկությունը մխրճված է։ … Աստված մարդկանց դարձրել է Իր տնտեսները, և Նրան չպետք է մեղադրել մարդկության տառապանքների, թշվառության, մերկության և կարիքների համար։ Տերն առատ պաշարներ է նախատեսել բոլորի համար»։ Էլեն Ուայթ, Բարեգործության ծառայություն, էջ 16։

**Հարցեր քննարկման համար**

`Ուշադիր կարդացե՛ք Էլեն Ուայթի՝ վերը նշված վերջին մեջբերումը։ Ի՞նչ է նա ասում։ Ըստ նրա՝ ո՞վ է կրում բացարձակ պատասխանատվությունն այն լայնածավալ աղքատության, որը մենք տեսնում ենք։ Ի՞նչ պետք է դա մեզ ասի հավատարիմ տնտեսվարության կարևորության մասին։`

`Մեղքի պատճառած քայքայման հազարավոր տարիներից հետո ինչպե՞ս է հնարավոր դեռևս տեսնել Արարչագործության բարությունը։ Որպես մարդիկ, ովքեր հավատում են Արարիչ Աստծուն, ի՞նչ կարող ենք անել՝ օգնելու ուրիշներին տեսնել Նրա արարչագործության բարությունը։`

`Ի՞նչ եք հասկանում տնտեսվարություն ասելով։ Այս շաբաթվա դասի ընթացքում որևէ բան օգնե՞ց ընդլայնել ձեր ընկալումն այն մասին, ինչ ասել է լինել տնտես, հատկապես, երբ Աստված է մեզ այդպես կոչում։`

`Ինչպե՞ս կփոխվեր մեր վերաբերմունքն ուրիշների նկատմամբ, եթե մեզ հանդիպած յուրաքանչյուր մարդու վրա նշան տեսնեինք, որը մեզ կհուշեր այն մասին, որ այս մարդուն «Աստված արարել է Իր պատկերով և սիրում է նրան»:`

ՎԵՐՋԱԲԱՆ. Աստված արարեց բարի և կատարյալ աշխարհ և հանձնարարեց Իր պատկերով ստեղծված մարդ արարածին, որ «մշակի և պահի» Իր արարչագործությունը։ Թեև մեղքը քայքայեց այն հարաբերությունները, որոնք Աստված ի սկզբանե նախատեսել էր մեզ համար, մենք դեռևս դեր ունենք խաղալու որպես արարչագործության բարիքների տնտեսներ և մարդկանց համար հոգ տանողներ։ Այդ դերն իրականացնելն Աստծուն որպես մեր Արարիչ պատվելու ճանապարհներից մեկն է։