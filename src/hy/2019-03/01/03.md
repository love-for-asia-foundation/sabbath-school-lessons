---
title:  Լիարժեք աշխարհ
date:  01/07/2019
---

Հեշտ է բաղձանք զգալ Եդեմի նկատմամբ։ Այն պարտեզի կարճ նկարագրության մեջ, որն Աստված ստեղծեց որպես Ադամի և Եվայի տուն, կա մի բան, որը կարոտի զգցողություն է առաջացնում մեր սրտերում։ Մենք կարող ենք չհասկանալ, թե ինչպես կարող է այդպիսի աշխարհ գոյություն ունենալ, սակայն կփափագեինք այնտեղ ապրել։

Երևում է, որ Աստված վերապրում էր նաև բավարարվածության և լիարժեքության զգացողությունը. «Եվ Աստված տեսավ բոլորն, ինչ որ արել էր, և ահա շատ բարի էր» (Ծննդոց 1.31)։ Աստված ստեղծել էր մի բան, որը և՛ գեղեցիկ էր, և՛ գործուն։ Դրա ոճը նրբին էր և՛ ձևով, և՛ գործնականում։ Այն աչքի էր ընկնում կյանքով և գունեղությամբ, ինչպես նաև լի էր կյանքի ծաղկման համար անհրաժեշտ ամեն ինչով։ Զարմանալի չէ, որ Աստված դադար տվեց խորհրդածելու, որ այս աշխարհը, որն Ինքը ստեղծում էր, բարի էր։

`Կարդացե՛ք Ծննդոց գրքի 1-ին գլուխը: Ըստ ձեզ՝ ի՞նչ իմաստ են պարունակում «Եվ Աստված տեսավ, որ բարի է» կրկնվող պնդումները։ Տե՛ս Ծննդոց 1.4, 10, 12, 18, 25 և 31 համարները։`

Թեև Աստվածաշունչն ամբողջովին գրվել է անկումից հետո, այն լցված է բնության մեջ տոնախմբությամբ, ինչպիսիք են Հոբ 38-41 գլուխները և Սաղմոս 148-ը ։ Եվ պետք է հիշենք, որ դրանք գրված չեն որպես հայացք դեպի անցյալը, թե ինչպիսին էր աշխարհը, երբ նոր էր արարվել, և մեղք չկար, այլ գրված են ներկա ժամանակով՝ տոնելով այն բարությունը, որը դեռևս առկա է մեր աշխարհում։

Հիսուսը նույնպես Աստծո բարության և հոգատարության օրինակներ էր բերում բնությունից (տե՛ս օրինակ՝ Մատթեոս 6.26, 28–30)՝ կոչ անելով և՛ ապավինել Աստծուն, և՛ գնահատել այն փոքրիկ պարգևները, որոնք զարմանալիորեն շրջապատում են մեզ։ Եթե բացենք մեր աչքերը և նայենք արարչագործության հրաշքներին, կարող ենք տեսնել, որ, հիրավի, մեր Արարչի զարմանահրաշ պարգևների հասցեատերերն ենք։ Նույնիսկ փորձությունների մեջ մեր պատասխանը պետք է լինի երախտագիտությունը, շնորհակալությունը և խոնարհաբար հանձնվելը պարգևներ Տվողին։

Որպես Յոթերորդ օրվա ադվենտիստներ, ովքեր տոնում են Արարումն ու սպասում Աստծո գալիք թագավորությանը, մենք պետք է գիտակցենք, որ այն գեղեցկությունը, ուրախությունը և բարությունը, որ տեսնում և զգում ենք աշխարհում, փոքրիկ ակնարկներ են այն բանի, թե ինչպիսին էր աշխարհը ժամանակին, և թե ինչպիսին այն կլինի նորից։

`Բնության հետ ձեր շփման ընթացքում ի՞նչն եք ամենից առավել գնահատում Արարչագործության հրաշքներում։ Ձեր առօրյա կյանքում ինչպե՞ս կարող եք Տիրոջն ավելի լավ ճանաչել բնության հրաշքների միջոցով։`