---
title:  Աստված ստեղծեց…
date:  29/06/2019
---

### Այս շաբաթվա ուսումնասիրության համար կարդացե՛ք.
Ծննդոց 1–3, Գործք առաքելոց 17.28, Սաղմոս 148, Սաղմոս 24.1, Ծննդոց 4.1–9, Մատթեոս 22.37–39, Հայտնություն 14.7:

> <p>Հիշելու համարը.<p>
> «Աղքատին նեղողը նրա Արարչին է անարգում, բայց Նրան պատվողը տնանկին կողորմի» (Առակաց 14.31):

Երբևէ փորձե՞լ եք ստեղծել որևէ բան, միգուցե արվեստի կամ ձեռքի գործ, ուտելիք կամ որևէ այլ բան, որը կոտրել կամ մերժել է այն մարդը, ում տվել եք այն։ Եթե այո, ապա մի քիչ կպատկերացնեք, թե ինչ զգաց Աստված, երբ արարեց այս աշխարհը և կյանք տվեց մարդկանց, և հետո տեսավ, թե ինչպես Իր արարչագործությունն աղավաղվեց մեղքով։

Աստվածաշունչն ասում է, որ աշխարհն ստեղծվեց ամենայն մանրամասնությամբ և «բարի» կերպով։ Թե ինչ էր Աստված զգում Իր արարածի նկատմամբ, մեզ համար պարզ է դառնում Ծննդոց 1-ին և 2-րդ գլուխներում ներկայացված պատմությունից։ Սա այն համատեքստն է, որում մենք պետք է կարդանք անկման և Աստծո վշտաբեկ սրտի մասին պատմությունը Ծննդոց 3-րդ գլխում, երբ Նա դեմ առ դեմ կանգնում է Իր արարած մարդկանց առջև։

Զարմանալիորեն, մեր աշխարհը շարունակում է լինել մի բան, որն Աստված սիրում է, նույնիսկ ի հեճուկս մեղքի, բռնության, անարդարության և ակնհայտ ապստամբության հազարամյակների։ Եվ, ինչն ավելի զարմանալի է, երբ Աստված գործարկեց աշխարհը փրկագնելու և վերաարարելու Իր ծրագիրը, Նա մեզ՝ որպես հավատացյալներ, դերեր տվեց՝ իրականացնելու Իր մեծ ծրագրում։ Այո՛, մենք Նրա շնորհի ընդունողներն ենք, բայց մեր ստացած շնորհից մեզ տրվել է կատարելու աշխատանք որպես Աստծո գործակիցներ։ Ինչպիսի՜ լուրջ և սուրբ պատասխանատվություն։