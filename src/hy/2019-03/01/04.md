---
title:  Երկրի տնտեսները
date:  02/07/2019
---

Համաձայն Աստվածաշնչի՝ Եդեմի այգին և նորաստեղծ երկիրն առատության վայրեր էին՝ ստեղծված կյանքի բարգավաճման և մասնավորապես մարդ արարածի վայելքի համար։

Բայց Աստված առաջին տղամարդուն և կնոջը, ինչպես նաև նրանցից հետո եկող բոլորին դեր հատկացրեց Իր արարչագործության մեջ։ Շատ արագ պարզ է դառնում, և ոչ միայն Աստծո արարչագործության եղանակից, որ Ադամն ու Եվան յուրահատուկ կարգավիճակ պետք է ունենային այս նոր աշխարհում։

Ադամին առաջինը տրվեց կենդանիներին և թռչուններին անուն տալու գործը (տե՛ս Ծննդոց 2.19)։ Հետո նրան տրվեց մեկ այլ դեր, որը ներկայացվեց որպես օրհնություն հենց Իրենից՝ Աստծուց. «Աստված օրհնեց նրանց, և Աստված ասաց նրանց. Աճեք և շատացեք, և լցրեք երկիրը, և տիրեք նրան, և իշխեք ծովի ձկների, և երկնքի թռչունների վրա, և երկրի վրա սողացող բոլոր կենդանիների վրա» (Ծննդոց 1.28)։

`Կարդացե՛ք և համեմատե՛ք Ծննդոց 1.28 և 2.15 համարները: Մեկ-երկու բառով ինչպե՞ս կբնութագրեք մարդուն տրված աշխատանքի նկարագիրը։`

Քրիստոնեության պատմության մեջ շատ հաճախ Ծննդոց 1.28 համարն օգտագործվել է որպես շահագործման՝ ընդհուպ մինչև բնությունը ոչնչացնելու աստիճանի թույլտվություն։ Այո՛, աշխարհն ակնհայտորեն արարվել է մարդկային կյանքի և վայելքի համար։ Սակայն մարդկանց պատասխանատվությունն այն մշակելն ու պահելն է, ինչպես կարդում ենք Ծննդոց 2.15 համարում։

Երբ խոսում ենք տնտեսվարության մասին, հաճախ մեր առաջին միտքը փողն է, սակայն Աստվածաշնչում տնտեսվարության առաջին հանձնարարությունն այն երկիրը մշակելն է, որն Աստված արարել և մեզ է վստահել։ Ադամին և Եվային տրված հանձնարարությունը նաև նախատեսում էր, որ երկիրը պետք է բաժանվի նրանց երեխաների և հետագա սերունդների միջև։ Աշխարհի համար նախատեսված սկզբնական ծրագրում արարված աշխարհը պետք է շարունակեր լինել կյանքի, բարության և գեղեցկության աղբյուր բոլոր մարդկանց համար, իսկ Ադամն ու Եվան մեծ դեր պետք է ունենային դրա մասին հոգ տանելու գործում։

Երկիրը շարունակում է մնալ Տիրոջ սեփականությունը (տես՛ Սաղմոս 24.1), իսկ մենք շարունակում ենք կանչված լինել որպես այն ամենի տնտեսներ, ինչ Աստված տվել է մեզ։ Միգուցե կարողանանք նաև եզրակացնել, որ ընկած աշխարհում մեր պատասխանատվությունը որպես տնտեսներ ավելի մեծ է։

`Ի՞նչ է ձեզ համար նշանակում ընկած աշխարհում այսօր լինել երկրի տնտես։ Ինչպե՞ս պետք է այս պատասխանատվության գիտակցումն ազդի ձեր առօրյա կյանքի վրա։`