---
title:  Հետագա ուսումնասիրության համար
date:  13/09/2019
---

Կարդացե՛ք Էլեն Ուայթի Գործք առաքելոց գրքի 309–322 էջերի «Կանչված ավելի բարձր չափանիշի հասնելու» և Մեծ պայքար գրքի 653–661 էջերի «Երկրի ամայացումը» գլուխները։

«Գերությունից կյանքի կոչելով Իր ժողովրդին` Աստծո ձայնը զարհուրելի կերպով կսթափեցնի նրանց, ովքեր կյանքի մեծ պայքարում կորցրել են ամեն ինչ: Մինչ փորձնական ժամկետը դեռ շարունակվում էր, նրանք, սատանայի խաբեություններից կուրացած, արդարացնում էին իրենց մեղավոր կյանքը: Հարուստները հպարտանում էին իրենց գերազանցությամբ նրանց հանդեպ, ովքեր ավելի պակաս ունևոր էին, բայց նրանք հարստացել էին` խախտելով Աստծո օրենքը: Նրանք հրաժարվել են քաղցածներին կերակրելուց, մերկերին հագցնելուց, արդարացի չեն վարվել և ողորմություն չեն սիրել: … Նրանք իրենց հոգիները վաճառել են երկրային հարստության ու հաճույքների համար, և չեն ձգտել հարստանալ Աստծով: Արդյունքում` նրանց կյանքը ձախողված է, նրանց հաճույքները լեղի են դարձել, իսկ գանձերն` ապականություն»։ Էլեն Ուայթ, Մեծ պայքար, էջ 654։

«Մեծ պայքարն ավարտված է: Մեղք և մեղավորներ այլևս չկան: Ամբողջ տիեզերքը մաքուր է: Ներդաշնակության և ուրախության մեկ զարկ է բաբախում ամբողջ անծայր արարչագործության մեջ: Նրանից, Ով ստեղծել է ամենը, կյանք, լույս ու բերկրանք է հորդում անեզր տիեզերքի բոլոր տիրույթները: Փոքրագույն ատոմից մինչև մեծագույն աշխարհը, ամեն բան` շնչավոր թե անշունչ, իր անսքող գեղեցկությամբ և կատարյալ ուրախությամբ հռչակում է, որ Աստված սեր է»։ Էլեն Ուայթ, Մեծ պայքար, էջ 678։

**Հարցեր քննարկման համար**

`Բացատրե՛ք թե ինչպես է այս շաբաթ մեր սովորածը ցույց տալիս, որ կյանքը, այստեղ և այժմ, շատ կարևոր է։ Համեմատե՛ք դա որոշ մարդկանց այն համոզմունքի հետ, որ մենք այս կյանքի և այս աշխարհի համար անհանգստանալու կարիք չունենք, որովհետև Աստված այդ ամենը կործանելու է և նորն է ստեղծելու։ Ինչպե՞ս կարող ենք զգուշանալ, որպեսզի նոր գոյության խոստման այս ճշմարտությունը չօգտագործենք՝ արհամարհելու և անտեսելու կարիքավորներին (չէ՞ որ վերջում Աստված ամեն ինչ իր տեղն է գցելու)։ Ինչն ավելի վատ է, ինչպե՞ս կարող ենք վստահ լինել, որ չենք դարձել նրանցից մեկը, ովքեր օգտագործել են այս ճշմարտությունն ուրիշներին շահագործելու համար։`

`Աստվածաշնչյան մարգարեությունների Յոթերորդ օրվա ադվենտիստական ընկալումն ակնկալում է, որ քանի մոտենանք Հիսուսի վերադարձին, չարը, դժբախտությունները և տառապանքը կավելանան։ Երբ նման բաներ են կատարվում, մենք հաճախ վկայակոչում ենք Մատթեոս 24-րդ գլուխը։ Ինչպե՞ս պետք է դիտարկենք այս ողբերգությունները Մատթեոս 25-րդ գլխի լույսի ներքո։`

ՎԵՐՋԱԲԱՆ. Մեր Աստվածը թույլ չի տա, որ չարիքը հավերժ շարունակվի։ Աստվածաշնչի մեծագույն հույսը Հիսուսի վերադարձն է, որը վերջ կդնի չարին, կբուժի անարդարությունն ու կստեղծի նոր աշխարհ, որն ի սկզբանե պետք է լիներ։ Հիմնված լինելով Հիսուսի հարության վրա՝ այս հույսն այսօր վերափոխում և խրախուսում է մեր ծառայությունն Աստծո և ուրիշների համար, քանի դեռ մենք սպասում ենք Նրա վերադարձին։