---
title:  Հարության հույս
date:  10/09/2019
---

Հիսուսի երկրորդ գալուստի վերաբերյալ քրիստոնյաների ունեցած հույսը չի վերաբերում միայն պայծառ ապագային։ Վաղ քրիստոնյաների համար Հիսուսի մարմնավոր հարությունը Նրա վերադարձի խոստմանն ամուր հիմք հաղորդեց։ Եթե Նա կարող էր վերադառնալ մահացած վիճակից, ինչին ինքներն էին ականատես եղել, Նա անպայման հետ կգար ավարտելու մեղքն ու դրա հետևանքները հեռացնելու և աշխարհը նորացնելու ծրագիրը (տե՛ս Ա Կորնթացիս 15.22, 23)։

Պողոս առաքյալի համար հարությունը գալուստի խոստման կաևորագույն տարրն էր։ Նա պատրաստ էր իր քարոզած ամեն ինչի արժանահավատությունը հիմնավորել Հիսուսի պատմության այս գագաթնակետային հրաշքով. «Եթե Քրիստոսը հարություն չի առել, ունայն է ձեր հավատը» (Ա Կորնթացիս 15.17)։ Խորհե՛ք նրա այս խոսքերի մասին, և որքա՞ն կարևոր է Քրիստոսի հարությունն այն ամենի համար, ինչի հույսը մենք ունենք։

`Կարդացե՛ք Ա Կորնթացիս 15.12–19 համարները։ Ինչպե՞ս կբացատրեք հետաքրքրվող ոչ հավատացյալին, թե ինչու է հարության ճշմարտությունն այդքան առանցքային քրիստոնեական հույսի համար։`

Հիսուսի հարությանն ականատես լինելը վերափոխեց առաջին աշակերտներին։ Ինչպես տեսանք, Հիսուսը նրանց ուղարկել էր Աստծո արքայությունը հռչակելու և ներկայացնելու (տե՛ս Մատթեոս 10.5–8), բայց Հիսուսի մահը տատանեց նրանց խիզախությունն ու ջախջախեց նրանց հույսերը։ Հարություն առած Հիսուսից ստացած և Սուրբ Հոգու գալուստով հաստատված (տե՛ս Գործք առաքելոց 2.1–4) նրանց վերջին հանձնարարությունը (տե՛ս Մատթեոս 28.18–20) նրանց դրեց աշխարհը փոխելու և Հիսուսի հաստատած թագավորությունն ապրելու ճանապարհին։

Ազատված մահվան իշխանությունից ու վախից՝ վաղ հավատացյալներն ապրում և համարձակորեն բաժանում էին ունեցածը Հիսուսի անունով (տե՛ս, օրինակ՝ Ա Կորնթացիս 15.30, 31)։ Այն չարը, որը մահ է բերում, նույն չարն է, որ բերում է տառապանք, անարդարություն, աղքատություն և կեղեքում իրենց բոլոր դրսևորումներով։ Սակայն Հիսուսի և մահվան նկատմամբ Նրա տարած հաղթանակի շնորհիվ այս ամենը մի օր կավարտվի։ «Հետին թշնամին, որ կխափանվի, մահն է» (Ա Կորնթացիս 15.26)։

`Ի վերջո, կարևոր չէ, թե մենք հիմա ում ենք օգնում, միևնույնն է, նրանք բոլորն էլ մահանալու են։ Ի՞նչ է այս դառն իրականությունը մեզ սովորեցնում այն մասին, թե որքան կարևոր է տեղեկացնել ուրիշներին այն հույսի մասին, որը նրանք կարող են գտնել Հիսուսի մահվան և հարության մեջ։`