---
title:  Դատաստանի հույս
date:  11/09/2019
---

`Կարդացե՛ք Ժողովող 8.14 համարը։ Ինչպե՞ս եք տեսնում այստեղ գրվածի խիստ և հզոր իրականությունը։`

Թեև տառապանքը, կեղեքումը և ողբերգությունը տանելն ինքնին ծանր է, անարդարությունը կամ վիրավորանքն է՛լ ավելի ծանր է։ Վշտի հավանական անհեթեթությունն ավելի ծանր է, քան դրա սկզբնական բեռը։ Աշխարհն առանց վերջնական արդարության դաժան անհեթեթության գագաթնակետն է։ Զարմանալի չէ, որ քսաներորդ դարի աթեիստ գրողները գանգատվել են, որ այն, ինչին հավատում են իրենք, մարդկության գոյության «անհեթեթությունն» է։ Եթե չլիներ արդարության, արդարադատության, սխալներն ուղղելու հույս, մեր աշխարհն իսկապես կլիներ անհեթեթ աշխարհ։

Սակայն Ժողովող 8.14 համարի աղաղակը պատմության վերջը չէ։ Այս բողոքի վերջում Սողոմոնն անսպասելի շրջադարձ է կատարում։ Անիմաստության վերաբերյալ իր գանգատի վերջում նա, ըստ էության, ասում է. Կանգ առեք մի պահ, Աստված գալիս է դատելու, ուստի ամեն ինչ անիմաստ չէ, իրականում հիմա, ամեն ինչ և ամենքը կարևոր են։

`Կարդացե՛ք Ժողովող 12.13, 14 համարները։ Ի՞նչ են դրանք ասում մեզ այն մասին, թե որքան կարևոր է այն ամենը, ինչ մենք անում ենք այստեղ։`

Դատաստանի հույսը հանգում է նրան, ինչին մարդ հավատում է Աստծո բնույթի, կյանքի և այս աշխարհի մասին։ Ինչպես տեսանք, Աստվածաշունչը պնդում է, որ մենք ապրում ենք այն աշխարհում, որն Աստված արարել և սիրում է, սակայն որը սխալ ճանապարհով է ընթացել: այն վերստեղծելու համար Աստված գործի է դնում Իր ծրագիրը և այս ամենը՝ Հիսուսի կյանքի և մահվան միջոցով։ Աստծո դատաստանն այս աշխարհն ուղղելու կարևորագույն բաղադրիչներից է։ Նրանց համար, ովքեր եղել են այս աշխարհի այդքան շատ չարիքների զոհը, ովքեր անտեսվել են, բռնության ենթարկվել, կեղեքվել և շահագործվել, դատաստանի խոստումը միանշանակորեն բարի լուր է։

`Ի՞նչ է նշանակում ձեզ համար իմանալ, որ մի օր, այնպես, որ չենք էլ կարող պատկերացնել, այն արդարությունը, որն այդքան փափագում ենք այժմ, վերջապես գալու է։ Ինչպե՞ս կարող ենք հույս քաղել այս խոստումից։`