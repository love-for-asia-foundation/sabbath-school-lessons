---
title:  «Ով Զորաց Տեր, մինչեվ ե՞րբ»
date:  08/09/2019
---

Ողջ Աստվածաշնչում կրկնվող աղաղակներ են հնչում Աստծո ժողովրդի, հատկապես նրանց կողմից, ովքեր ստրուկ են, աքսորյալ, կեղեքված, աղքատ կամ այլ անարդարության կամ ողբերգության զոհ, որպեսզի Աստված միջամտի։ Եգիպտոսի ստրուկները, Բաբելոնում գերեվարված իսրայելացիները և շատ ուրիշներ կանչում էին Աստծուն՝ տեսնելու և լսելու իրենց տառապանքն ու ուղղելու այդ սխալը։ Եվ Աստվածաշնչում տեղ են գտել նշանակալից օրինակներ, երբ Աստված գործել է փրկելու և վերականգնելու Իր ժողովրդին, իսկ երբեմն նույնիսկ վրեժխնդիր եղել նրանց կեղեքիչներից և թշնամիներից։

Բայց այս փրկությունները կարճաժամկետ էին, և տարբեր մարգարեներ շարունակում էին մատնանշել վերջնական միջամտությունը, երբ Աստված վերջ կդնի չարիքին և կբարձրացնի անտեսվածներին։ Միևնույն ժամանակ այս մարգարեները շարունակում էին աղաղակել, «Ով Զորաց Տեր, մինչև ե՞րբ»։ Օրինակ, Տիրոջ հրեշտակը հարցրեց իսրայելացիների աքսորի մասին. «Ով Զորաց Տեր, մինչև ե՞րբ չես ողորմելու» (Զաքարիա 1.12)։

Սաղմոսները լի են ողբերով ամբարիշտների ակնհայտ բարգավաճման և հաջողակության մասին, մինչդեռ արդարներին բռնության են ենթարկում, շահագործում և սնանկացնում։ Սաղմոսերգուն պարբերաբար կոչ է անում Աստծուն միջամտել՝ վստահ լինելով, որ աշխարհը ներկայումս այնպիսին չէ, ինչպիսին Աստված ստեղծել է կամ կցանկանար, որ այն լիներ, և նաև բարձրացնում է մարգարեների և կեղեքվածների աղաղակները։ «Մինչև ե՞րբ, Տեր» (տե՛ս, օրինակ՝ Սաղմոս 94.3–7)։

Որոշ առումով, անարդարությունն ավելի անտանելի է նրանց համար, ովքեր հավատում են արդար Աստծուն, Ով արդարություն է փափագում Իր ողջ ժողովրդի համար։ Աստծո ժողովուրդն աշխարհում տիրող անարդարության նկատմամբ մշտապես անհանդուրժողականության զգացողություն կունենա, իսկ Աստծո թվացյալ անգործությունն անհամբերության ևս մեկ աղբյուր է։ Այստեղից էլ գալիս է մարգարեների երբեմն խիստ հնչող հարցը. «Մինչև ե՞րբ, ով Տեր, աղաղակեմ ես, և Դու չլսես, աղաղակեմ դեպի Քեզ զրկա՜նք, և Դու չազատես» (Ամբակում 1.2)։

Նմանատիպ աղաղակ բարձրացվում է Նոր Կտակարանում, որտեղ նույնիսկ արարչագործությունն ինքնին աղերսում է Աստծուն ազատել և վերստեղծել (տե՛ս Հռոմեացիս 8.19–22)։ Հայտնություն 6.10 համարում այս «Մինչև ե՞րբ, ով սուրբ Տեր» աղաղակը բարձրացվում է նրանց անունից, ովքեր նահատակվել են առ Աստված ունեցած իրենց հավատի պատճառով։ Բայց այն մնում է այն նույն աղաղակը, որը կանչում է Աստծուն միջամտելու Իր կեղեքված և հալածված ժողովրդի օգտին։

`Կարդացե՛ք Ղուկաս 18.1–8 համարները։ Ի՞նչ է Հիսուսն ասում Աստծո արձագանքին և միջամտությանը սպասող, շարունակ առ Երկնավորն աղաղակող  և աղոթող ժողովրդի խնդրանքներին Աստծո պատասխանի մասին։ Ինչպե՞ս է սա կապվում հավատի անհրաժեշտության հետ։`