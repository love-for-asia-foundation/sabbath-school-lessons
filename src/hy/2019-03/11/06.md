---
title:  Այլեվս ոչ մի արցունք կամ ցավ
date:  12/09/2019
---

`Կարդացե՛ք Հայտնություն 21.1–5, 22.1–5 համարները և ժամանակ տրամադրեք՝ փորձելով պատկերացնել, թե ինչպիսին է լինելու այստեղ նկարագրված կյանքը։ Ինչո՞ւ է դժվար կյանքը պատկերացնել առանց մեղքի, մահվան, ցավի և արցունքների։`

Մեղքից հետո եկող աշխարհի աստվածաշնչյան նկարագրությունները, ինչ խոսք, հիասքանչ են և փառահեղ, և կասկած չկա, որ հազիվ թե ի զորու են ներկայացնելու մեզ սպասվող աշխարհը։ Նույնիսկ այս համարներում նկարագրությունն ավելի շատ խոսում է այն մասին, թե ինչ չի լինելու այնտեղ, քան ինչ լինելու է։ Երբ այն ամենը, ինչ մենք ճանաչում ենք, այս աշխարհն է, դժվար կլինի պատկերացնել կյանքն առանց ցավի և տառապանքի, մահվան ու վախի, անարդարության ու աղքատության։

Այնտեղ ոչ միայն չկա այս ամենը, այլև նկարագրությունն ավելացնում է անձնական մոտեցում. «Եվ կջնջի Աստված բոլոր արտասուքը նրանց աչքերից» (Հայտնություն 21.4)։ Փրկված մարդկանց համատեքստում Աստծո կարեկցանքը նրանց նկատմամբ, ովքեր տառապել են մարդկության պատմության ընթացքում, հասնում է իր գագաթնակետին այս մի նախադասության մեջ։ Նա ոչ միայն վերջ է դնում նրանց տառապանքին, այլև անձամբ մաքրում է նրանց աչքերի արտասուքը։

Մեղքի կյանքից ու անարդարության ու ողբերգության աշխարհից ծեծված ու վիրավոր, Հայտնության գրքում կարող ենք տեսնել ակնարկներ բոլորի բշժկության վերաբերյալ, ովքեր եղել են մեղքի զոհ շատ տարբեր ձևերով։ Նկարագրելով կյանքի ծառը՝ Հովհաննեսը բացատրում է, որ «այն ծառի տերևը բժշկում էր հեթանոսներին» (Հայտնություն 22.2)։ Կրկին, Աստված ցույց է տալիս, որ հասկանում և կարեկցում է մարդ արարածին, և ինչ է նշանակում զգալ, վերապրել, ականատես լինել և նույնիսկ մասնակցել այս աշխարհի չարիքին։ Մեր աշխարհը վերստեղծելու Նրա ծրագիրը ներառում է յուրաքանչյուրիս վերականգնումն ու բժշկումը։

Մինչ այդ, մենք փորձում ենք հնարավորինս լավը լինել Քրիստոսով՝ իրագործելով մեր մասը, որքան էլ անվճռական և փոքրիկ այն լինի, ծառայելու մեր շուրջը գտնվող այն մարդկանց, ովքեր ունեն մեր առաջարկածի կարիքը։ Լինի դա բարի խոսք, տաք կերակուր, բժշկական կամ ատամնաբուժական օգնություն, հագուստ, խորհուրդ, ինչ էլ որ անենք, պետք է անենք այն ինքնամերժ և ինքնազոհ սիրով, որը Հիսուսը ցուցաբերեց, երբ այստեղ էր։

Իհարկե, աշխարհը գնալով կվատանա, ի հեճուկս մեր լավագույն ջանքերի։ Հիսուսը դա գիտեր, սակայն դա Նրան չստիպեց դադարել ուրիշներին ծառայել, այն նաև մեզ չպետք է ստիպի այդ անել։