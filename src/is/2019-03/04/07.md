---
title:  Til Íhugunar
date:  26/07/2019
---

**ÆS, bls. 544 – 551.**

„Sálmar Davíðs spanna allt svið mannlegrar reynslu, allt frá djúpi vísvitandi sektar og sjálfsásökunar til háleitustu trúar og upphafins sambands við Guð. Líf hans er dæmi um að syndin færir manni aðeins smán og sorg, en kærleikur og miskunn Guðs geti náð niður í hyldýpi og að trú geti lyft iðrandi sál til að eiga hlutdeild í ættleiðingu sona Guðs. Fullvissan í orðum hans er einn sterkasti vitnisburðurinn um trú, réttlæti og miskunn Guðs samkvæmt sáttmálanum“ (ÆS, bls. 550).

Um spekina í Orðskviðunum segir Ellen G. White: „Þetta eru meginreglur sem velgengni jafnt trúarlegs sem veraldlegs þjóðfélags er háð. Það eru þessar meginreglur sem skapa öryggi fyrir líf og eignir. Allt sem gerir traust og samstarf mögulegt getur heimurinn þakkað lögmáli Guðs eins og það birtist í orði hans og enn finnst tíðum óljós eða næstum afmáður vottur af í hjörtum mannanna“ (Ed, bls. 137).

**Til umræðu**

`Að hvaða marki myndir þú líta á þig sem leiðtoga eða í áhrifastöðu? Hvernig getur þú verið fulltrúi réttvísinnar á því sviði lífs þíns?`

`Hvernig getur þú unnið með þeim stofnunum sem vinna að því að bæta kjör hinna þurfandi?`

`Hvers vegna eru meginreglur réttvísi og sanngirni svo mikilvægar við uppbyggingu öflugs þjóðfélags?`

`Orðskviðirnir beina athyglinni að speki til að lifa góðu lífi. En hvað segja þeir okkur um hvernig Guð er?`

**Samantekt**:

Sálmarnir og Orðskviðirnir eru tvær bækur sem fjalla einkum um þá áskorun að vera trúföst mitt í reynslum og erfiðleikum lífsins. Báðar bækurnar gefa okkur innsýn í hugsjón Guðs fyrir þjóðfélagið og sérstaka umhyggju fyrir þeim snauðu og undirokuðu. Hróp Sálmanna og speki Orðskviðanna sýna að Guð tekur eftir því sem er að gerast og hann grípur inn til að vernda þá sem eru vanræktir og arðrændir. Ef Guð er þannig þá ber okkur einnig að vera það.