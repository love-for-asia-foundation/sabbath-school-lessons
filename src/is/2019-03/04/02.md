---
title:  Sálmarnir Vonarsöngvar Hinna Þjökuðu
date:  21/07/2019
---

Eins og við höfum þegar séð þá sér Guð og hlustar á þá sem eru bágstaddir og í neyð. Í Sálmunum heyrum við mest hróp þeirra sem hafa treyst Guði en finna ekki réttvísi. Yfirlýsingarnar um gæsku, réttvísi og mátt Guðs virðast oft kafna undir því óréttlæti og þeirri kúgun sem þeir líða undir eða hafa tekið eftir sem láta í sér heyra í þessum söngvum.

En þetta eru samt söngvar þeirra sem eru enn að syngja. Líf þeirra og trú hafa ekki verið slökkt. Enn er von og það er mikilvægt að Guð grípi inn áður en það verður um seinan, áður en hið illa fer með sigur af hólmi, áður en hinn hrjáði kiknar undir byrði þess illa sem á hann hefur verið lögð. Á þann hátt leitast höfundar Sálmanna við að brúa bilið milli trúaryfirlýsinga sinna og böls og harmleiks lífsins.

`Lestu Slm 9.8--10, 14-21. Getur þú ímyndað þér kringumstæðurnar sem sálmaskáldið Davíð var í? Getur þú ímyndað þér spennuna milli trúar hans á gæsku Guðs og þeirra kringumstæðna sem hann var í? Hvernig hefur þú átt við þá baráttu þína að trúa á Guð mitt í alvarlegum reynslum?`

Í Sálmunum finnum við að vonin og fyrirheit Guðs um góðan og réttlátan dóm er síendurtekið svar við þessari spennu. Hið illa og óréttlætið kunna að virðast vera sigursæl í augnablikinu en Guð mun dæma illvirkja og óréttláta. Þeim verður refsað en þeir sem hafa orðið fyrir tjóni af þeirra hálfu eða þeir hafa kúgað munu hljóta endurreisn og endurnýjun.

Í bók sinni Reflections on the Psalms („Hugleiðingar um Sálmana“) lýsir C. S. Lewis upphaflegri undrun sinni yfir ákefð og löngun eftir dómum Guðs sem er svo augljós á mörgum stöðum í Sálmunum. Í ljósi þess að margir sem lesa Biblíuna í dag líta svo á að dómurinn sé eitthvað sem beri að óttast þá íhugar hann upphaflegt viðhorf Gyðinga til dómsins og kemst þannig að orði: „Að lokum fá þær þúsundir áheyrn sem hafa verið rændar öllu sem þær áttu en hafa réttinn sín megin. Auðvitað óttast þær ekki dóminn. Þær vita að mál þeirra er óhrekjanlegt, ef það væri bara tekið fyrir. Þegar Guð kemur til að dæma mun það loks gerast“ (bls. 11).

Í Sálmunum sjáum við von fyrir hina undirokuðu jafnvel nú, mitt i þjáningum þeirra og vonbrigðum.

`Hvaða ástæðu höfum við til að líta jákvæðum augum á dóminn fremur en eitthvað sem við óttumst?`