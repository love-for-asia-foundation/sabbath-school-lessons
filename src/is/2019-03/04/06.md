---
title:  Orðskviðirnir Þurfandi Miskunnað
date:  25/07/2019
---

Orðskviðirnir eru safn spakmæla sem snerta víðtæk efni og lífsreynslur. Á meðal þeirra eru hugleiðingar um fátækt, auðæfi, óánægju, réttvísi og óréttvísi, stundum frá mismunandi sjónarmiðum. Lífið er ekki alltaf einfalt og blátt áfram og Orðskviðirnir vara okkur við breytilegum kringumstæðum og valkostum sem hafa áhrif á hvernig við lifum lífi okkar, jafnvel meðal þeirra sem eru Guði trúir.

`Lestu eftirfarandi texta og berðu þá saman: Okv 10.4; 13.23, 25; 14.31; 15.15, 16; 19.15, 17 og 30:7-9. Hvað segja þessir textar varðandi auðæfi, fátækt og um að hjálpa þeim sem eru þurfandi?`

Orðskviðirnir leggja áherslu á þá umhyggju sem Guð hefur fyrir þeim snauðu og varnarlausu og þann gaum sem hann gefur þeim. Stundum er fólk snautt vegna kringumstæðna, vegna þess að það valdi ekki rétt eða það var féflett, en hver sem ástæðan er þá er Drottni samt lýst sem skapara þess (sjá Okv 22.2) og verjanda (sjá Okv 22.22, 23). Það á ekki að undiroka það eða notfæra sér það, hvaða mistök sem því kann að hafa orðið á.

Á sama tíma og Orðskviðirnir bjóða upp á betra líf með því að velja speki og hlýðnast Guði þá eru auðæfi ekki alltaf vísbending um blessun Guðs. Trúfesti við Guð er alltaf talin mikilvægari og borgar sig að lokum betur en efnislegur ávinningur: „Betra er lítið með réttu en mikill arður með röngu“ (Okv 16.8).

Annað hugðarefni Orðskviðanna er heiðarleiki og sanngirni í viðskiptum, stjórnun og framkvæmd réttvísinnar (sjá Okv 14.5, 25; 16.11-13; 17.15; 20.23; 21.28; 28.14-16). Orðskviðirnir eru ekki aðeins uppteknir af lífi einstaklinga heldur bjóða þeir einnig upp á innsýn í það hvernig samfélagið í heild ætti að vinna í þágu allra, einkum þeirra sem þarfnast verndar. Við erum aftur minnt á að þegar málin ganga best hjá þeim sem stjórna og leiða þá er það með hjálp Guðs (sjá Okv 8.15, 16) og þeir ættu að starfa sem fulltrúar náðar hans og samúðar í garð þeirra sem eru þurfandi.

`Það er auðvelt að finna til með þeim sem eru í slæmum kringumstæðum. En hvernig getum við látið þá tilfinningu koma fram í verki?`