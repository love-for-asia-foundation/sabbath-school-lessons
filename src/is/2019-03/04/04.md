---
title:  Heit Konungsins
date:  23/07/2019
---

`Lestu Slm 101. Þessar ráðleggingar voru ætlaðar leiðtogum, en hverjar þeirra getum við tekið til okkar, hver svo sem staða okkar í þjóðfélaginu kann að vera?`

Sálminum 101 er beint til leiðtoga. Talið er að Davíð hafi ort hann í upphafi stjórnartíma síns sem konungur í Ísrael. Það er jafnvel mögulegt að hann byggist á þeim heitum sem hann gerði þegar hann varð konungur. Sem hermaður Sáls og síðar á flótta frá honum hafði hann sjálfur orðið vitni að því hvernig konungur sem fer villur vegar getur skaðað þjóðina og fjölskyldu sína. Davíð ákvað að vera öðruvísi leiðtogi.

Fá okkar eru stjórnmálalegir eða þjóðarleiðtogar en við höfum öll hlutverki að gegna þar sem við getum haft tækifæri til að hafa áhrif á aðra og uppörva þá. Það kann að vera í störfum okkar, þátttöku okkar í félagsmálum, fjölskyldu okkar eða söfnuði. Ellen G. White talar um hlutverk leiðtoga þannig: „Þau heit sem Davíð gerði í Slm 101 ættu að vera heit allra þeirra sem sú ábyrgð hvílir á að varðveita áhrif heimilisins“ (CT, bls. 119).

Eftir því sem við höfum tækifæri til ættum við að vera undir það búin að ýja að þessum meginreglum og mæla með þeim til þeirra sem gegna leiðtogastöðu yfir okkur. Og við öll höfum tækifæri í þeirri leiðtoga- og áhrifastöðu sem við erum í að beita leiðtogameginreglum Davíðs til þess að hjálpa okkur að vera til blessunar fyrir aðra.

Davíð byrjaði á því að heiðra Guð fyrir miskunn hans og réttlæti (Slm 101.1) sem voru grundvöllur alls þess sem Davíð leitaðist við að halda við með forystu sinni. Hann leitaðist við að læra og iðka þessa sömu eiginleika í lífi sínu og starfi. Í því skyni varð hann að standa gegn freistingum til að gera það sem rangt var, spillingu og óheiðarleika sem eru sérstök gildra fyrir þá sem eru í valdastöðu eða forystu.

Þar sem Davíð vissi hve mikilvægir góðir ráðgjafar eru til að hjálpa honum að gera það sem rétt er heitir hann því að leita eftir traustvekjandi ráðgjöfum og ráða heiðarlega embættismenn. Réttlæti og miskunn auðkenndu forystu hans jafnvel meðal þeirra sem störfuðu með honum og fyrir hann.

`Við erum e.t.v. ekki í þeirri aðstöðu að hafa ráðgjafa og embættismenn en hvernig getum við lifað áhrifamiklu lífi sem hjálpar okkur að lifa og stjórna með réttvísi og miskunn í garð þeirra sem þess þarfnast?`