---
title:  Guð Gerðu Eitthvað
date:  22/07/2019
---

`Lestu Slm 82. Hvaða boðskapur er þar fyrir okkur?`

Þrátt fyrir reglur og fyrirkomulag þjóðfélagsins sem Guð gaf Ísraelsmönnum brugðust þeir oft að lifa í samræmi við það áform. Það var of auðvelt fyrir þá að verða eins og nágrannaþjóðirnar og líkja eftir þeim í óréttlæti og undirokun. Leiðtogar og dómarar litu einungis eftir eigin hagsmunum og hægt var að kaupa hylli þeirra fyrir mútur. Óbreyttir borgarar og einkum þeir snauðu voru arðrændir þar sem enginn dómstóll verndaði hag þeirra.

Áttugasti og annar sálmurinn er svar við slíkum kringumstæðum. Hann lýsir hlutverki Guðs sem æðsta dómaranum og hvernig hann dæmir leiðtoga og jafnvel dómara fólksins. Þessi sálmur leggur áherslu á að þeir sem gegna slíku hlutverki í þjóðfélaginu „eru settir dómarar undir yfirstjórn Guðs“ (PK, bls. 198). Þeir hafa sína stöðu og sinna störfum sínum sem fulltrúar undir yfirstjórn Guðs. Samkvæmt sálmaskáldinu er réttvísi Guðs fyrirmynd þess hvernig jarðnesk réttvísi ætti að virka og hún er sá mælikvarði sem slík réttvísi eða skortur á réttvísi—og þeir sem úthluta henni—er metin og dæmd samkvæmt.

Þessum sálmi lýkur á sérstöku kalli til Guðs um að grípa inn (Slm 82.8) og stöðva óréttlætið sem er svo ríkjandi í þjóðfélaginu. Líkt og margir aðrir sálmar gefur þessi sálmur lítilmagnanum og hinum undirokaða áheyrn, þeim sem hafa verið þaggaðir niður af óréttlátu kerfi sem þeir lifa og starfa í.

Þessi sálmur skírskotar til Guðs sem æðsta dómara og stjórnanda alheimsins og allra þjóða. Það er ekki hægt að skírskota til neins æðra valds eða dómstóls því að þeir finnast ekki. En sú fullvissa er gefin að þegar jarðneskir dómstólar heyra ekki né gefa gaum að hrópum hinna snauðu og kúguðu, eins og svo oft gerist í dag, þá gefst samt tækifæri til að hrópa á hjálp.

Á ýmsum tímum lífs okkar gætum við orðið fórnarlömb óréttlætis en oft erum það við sem stöndum fyrir því óréttlæti eða höfum ávinning af því. Í Slm 82 og öðrum svipuðum textum getum við fundið innsýn og visku hvort sem það erum við sem fremjum óréttlætið eða við erum fórnarlömb þess. Guði er einnig umhugað um óréttláta dómara og lýsir þeim sem börnum sínum og vill að þeir kjósi betra líf (Slm 82.5). Þannig er einnig von jafnvel fyrir þá sem standa fyrir undirokuninni ef þeir einungis vilja leyfa breytingu.