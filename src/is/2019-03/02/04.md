---
title:  Þrælar Ekkjur Föðurlausir Útlendingar
date:  09/07/2019
---

`Lestu 2Mós 23.9. Hver er boðskapur Guðs til Ísraels í þessu versi?`

Ísraelsmenn, sem voru nýleystir úr þrælahaldi, vissu hvað það var að vera kúgaðir, arðrændir og hafðir útundan. Á sama tíma og þeir fögnuðu frelsi sínu var Guði umhugað um að þeir gleymdu ekki hvaðan þeir komu, hvað það þýddi að vera útskúfaðir og hvað hann hafði gert til að bjarga þeim. Hann innleiddi páskahátíðina til minningar um það frelsi og tækifæri til að endurtaka frásögnina um að „Drottinn leiddi okkur með máttugri hendi út úr Egyptalandi, út úr þrælahúsinu“ (2Mós 13.14).

`Lestu 2Mós 22.21-23. Hve mikilvægu hlutverki gegndi minningin um þrælahald þeirra í fyrirmælunum um það hvernig fólkið ætti að koma fram við þá sem minna máttu sín í þessu nýja þjóðfélagi?`

Ómurinn frá Sínaifjalli þegar boðorðin tíu voru gefin þjóðinni var varla þagnaður þegar Guð kallar Móse til að eyða meiri tíma með sér svo hann gæti gefið honum ítarlegri leiðbeiningar um það hvernig þjóðfélag Ísraelsmanna ætti að lifa í samræmi við þessi stórkostlegu fyrirmæli. Áður en Guð gefur þeim leiðbeiningar um byggingu tjaldbúðarinnar finnum við þrjá kafla af lögum varðandi rétta meðhöndlun þræla, lög sem voru mjög frábrugðin því sem Ísraelsmenn höfðu reynt. Einnig eru þar lög um hvernig bregðast skuli við hættulegum glæpum, lög um eignir, lög sem snerta daglegt líf og meginreglur um lögréttu sem skyldi framfylgja þessum lögum og framkvæma réttvísi (sjá 2Mós 21 – 23).

Áberandi meðal þessara laga var áherslan á umhyggja fyrir samborgurum þessa nýja þjóðfélags ásamt umhyggju fyrir aðkomufólki og þeim sem minna máttu sín. Það átti ekki að svindla á þeim. Þeir öðluðust jafnvel rétt til að verða sér úti um fæðu án þess að glata mannvirðingu sinni eins og t.d. með því að gjörtína uppskeru sem eftir væri á ökrum. Slík framkoma gagnvart aðkomufólki og útlendingum var ekki almenn í fornöld. Enn í dag virðast sumir gleyma þessum mikilvægu siðferðismeginreglum varðandi það hvernig við komum fram við aðra.

`Hefur þú einhverja reynslu sem gerir þig samúðarfyllri í garð þeirra sem þjást eða eru beittir óréttlæti?`