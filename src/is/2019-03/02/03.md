---
title:  Boðorðin Tíu
date:  08/07/2019
---

`Lestu Matt 22.37-40 og 2Mós 20.1-17. Hvernig hjálpar þessi samantekt Jesú á boðorðunum þér að skilja það sem boðorðin tíu eru um?`

Boðorðin tíu minna á stjórnarskrá. Fyrst kemur stuttur formáli—um þá staðreynd að Guð leysti fólk sitt úr ánauð—sem er grundvöllurinn að þessum yfirlýsingum, síðan koma þær meginreglur sem þjóðin grundvallast á.1 Í þessu tilviki eru sérstök fyrirmæli um það hvernig maðurinn eigi að láta kærleika sinn til Guðs og hver til annars koma fram í lífi sínu. Það er því ekki að furða að margar þjóðir sem hafa kristinn bakgrunn byggi lög sín á þessum leiðbeinandi meginreglum.

Þó svo margar af þessum yfirlýsingum séu stuttar ættum við ekki að vanmeta víðtæk áhrif þeirra og umfang boðorðanna tíu sem lögmáls lífsins. Ef við tökum t.d. sjötta boðorðið—„Þú skalt ekki morð fremja“ (2Mós 20.13) þá dregur það saman og felur í sér „öll verk ranglætis sem stuðla að því að stytta líf...eða vanrækja af sjálfselsku sökum að annast þá smáu sem eru þurfandi eða þjást“ (ÆS, bls. 217). Svipað má segja um þjófnað (2Mós 20.15). Það fordæmir „það að selja þræla og bannar hernám....Það krefst þess að greiddar séu sanngjarnar skuldir og laun....og sérhver tilraun til að hagnast á fáfræði, veikleika eða óhappi annars verði skráð sem svik í bókum himinsins“ (ÆS, bls. 217).

Við getum talið okkur trú um að við séum ekki slæmt fólk. Ef við erum t.d. ekki beint viðriðin morð eða þjófnað gæti virst að allt væri í lagi með okkur. En þegar Jesús talaði um boðorðin gerði hann ljóst að við uppfyllum ekki boðorðin með því að gera ekki ákveðna hluti. Þess í stað getum við brotið lögmál Guðs með hugsunum okkar, því sem hvetur okkur og jafnvel með því að gera ekki það sem við vitum að við ættum að gera (sjá Matt 5.21-30).

Svo, ímyndið ykkur þjóðfélag þar sem öll boðorðin tíu eru tekin alvarlega og þeim framfylgt. Það væri virkt og lifandi þjóðfélag þar sem allir kepptust við að sýna kærleika sinn til Guðs með því að elska og annast um hvert annað.

`Hvers vegna höfum við tilhneigingu til að sjá einungis þrönga (bókstafs-) merkingu boðorðanna tíu og vanrækjum oft víðari beitingu þessara mikilvægu meginreglna í lífi okkar? Hvers vegna er auðveldara að fylgja einungis bókstafnum?`

---

_1 Bent hefur verið á þrennt athyglisvert varðandi 2Mós 20.1-17: (1) Merkingarlega séð tengjast vers 3-17 við fyrstu tvö versin með hugtakinu „þessvegna“ þó svo orðið sjálft sé ekki notað.  (2) Neikvæð boð hafa ýmist atviksorðið al eða lo, sem bæði þýða „ekki,“ á undan sögninni.  Það fyrra (al) felur í sér eitthvað afdráttarlaust („þú skalt ekki . . .“ ), en hið síðara (lo) getur bæði verið neikvæð fyrirmæli („þú skalt ekki . . .“) og neikvæð yfirlýsing („þú munt ekki . . .“).  Það síðara (lo) er notað í þessum texta! (3) Í 2Mós 34.28; 5Mós 4.13 og 10.4 eru svo „boðorðin tíu“ á frummálinu kölluð „orðin tíu“ eða „yfirlýsingarnar tíu“ en ekki „boðorð“ sem slík, sem gefur til kynna að þau lýsi lífi þeirra sem viðurkenna Guð sem frelsara sinn (sbr. 2. versið) og vilja fylgja honum fremur en að vera einungis fyrirskipanir sem við verðum að fylgja. (Þýð.)_