---
title:  Önnur Tíund
date:  10/07/2019
---

Margir kristnir viðurkenna leiðbeiningar Biblíunnar varðandi tíund og fylgja þeim. Venjulega er það á grundvelli Mal 3.10 sem framsetur einfalda formúlu þar sem hinir trúuðu gefa 10% af tekjum sínum eða hagnaði til að styðja starf kirkjunnar við að útbreiða fagnaðarerindið. Þar sem henni er trúað fyrir tíundinni hefur hún venjulega nákvæmar leiðbeiningar um notkun þessara fjármuna og notar þá fyrst og fremst til að styðja að boðunarstarfi innan kirkjunnar og utan.

`Lestu 5Mós 14.22-29. Hver er megin-tilgangurinn með tíundinni samkvæmt þessum leiðbeiningum?`

Það er freistandi að halda að við höfum uppfyllt gjafaskyldu okkar þegar við höfum gefið þessi 10%. En leiðbeiningarnar sem Ísraelsmönnum voru gefnar benda til þess að þessi 10% væru aðeins upphafið. Rannsóknir benda til þess að Ísraelsmaður sem lifði og gaf í samræmi við þær leiðbeiningar sem er að finna í lögum Levítanna hafi yfirleitt gefið um fjórðung eða þriðjung af tekjum sínum til starfs Guðs til að framfleyta prestunum og halda uppi helgidóminum og hjálpa hinum fátæku.

Sumir fræðimenn tala um þessar gjafir—einkum stuðninginn við útlendinga, munaðarlausa og ekkjur—sem aðra tíund eða viðbótartíund. Það er augljóst að fólkið átti að njóta afraksturs af störfum sínum og fagna yfir uppskeru sinni. Guð hét því að að blessa það, einkum í nýja landinu, en það átti ekki að taka blessanirnar sem sjálfsagðar eða gleyma þeim sem nutu ekki jafn mikilla blessana.

Venjulega átti að færa þennan hluta uppskerunnar til musterisins og deila þeim út þaðan. En þriðja hvert ár átti sérstaklega að beina athyglinni að því að deila blessununum með eigin samfélagi. Á þessum uppskeruhátíðum var athyglinni einkum beint að þeim sem oft var litið framhjá en voru gleymdir. Það átti að færa hana „Levítanum, aðkomumanninum, munaðarleysingjanum og ekkjunni, svo að þau geti etið sig mett í borg þinni“ (5Mós 26.12).

Samkvæmt fyrirmælum Guðs var a.m.k. hluti þess sem Ísraelsmenn gáfu notaður til að sjá fyrir þörfum þeirra sem þörfnuðust þess mest, hvort sem það voru fjármunir eða hagnýt aðstoð. Þetta var allt á grundvelli þess sem fólkið mundi varðandi eigin reynslu og þakklæti fyrir miskunn Guðs og réttlæti gagnvart því.

`Lestu 5Mós 26.1-11. Hvað er Drottinn að segja við lýðinn? Hvernig ættum við að heimfæra þetta á afstöðu okkar til að gefa þeim sem eru þurfandi?`