---
title:  Guð Sem Heyrir
date:  07/07/2019
---

„Ég hef séð eymd þjóðar minnar í Egyptalandi og heyrt kvein hennar undan þeim sem þrælka hana. Já, ég þekki þjáningu hennar“ (2Mós 3.7).

Fjögur hundruð ár er langur biðtími, einkum þegar biðin einkennist af síhertum þrældómi. Guð hafði lofað að hann mundi snúa aftur til þjóðar sinnar og leiða hana út frá Egyptalandi en kynslóð eftir kynslóð vann við að byggja upp auðlegð og orðstír kúgara sinna sem dýrkuðu hjáguði meðan Guð virtist vera þögull.

Að lokum birtist Guð á sérstæðan hátt. Hann birtist í brennandi runna í fjarlægri eyðimörk ólíklegum foringja, prinsi sem var á flótta, auðmjúkum fjárhirði að nafni Móse. Hann fól þessum trega Móse ákveðið verkefni, en fyrsti þáttur þess var að fara tilbaka til Ísraelsmannanna í Egyptalandi með þann boðskap að Guð hefði heyrt og séð hvernig þeir voru kúgaðir. Já, Guð bar umhyggju fyrir þeim. Hann var undir það búinn að gjörbreyta kringumstæðum þeirra.

`Lestu 2Mós 3.16, 17. Hvers vegna var það mikilvægt að Guð birti þessu fólki áform sitt í þessum sérstaka boðskap? Hvað er það sem einkum vekur athygli þína í þessum boðskap Guðs?`

En þetta er ekki lokaorð Guðs. Hann hefur ekki aðeins áform um betra land heldur vill hann ekki að fólkið yfirgefi Egyptaland tómhent. Öldum saman hafði það unnið að velmegun egypska heimsveldisins. Guð sá upphaflegu andstöðu faraós fyrir en hann fullvissaði Móse um að Ísraelsmönnum yrði bætt aldalöng þrælavinna þeirra: „En ég mun láta þessa þjóð njóta velvildar Egypta svo að þið farið ekki tómhentir þegar þið haldið burt“ (2Mós 3.21).

Eftir aldalanga þrælkun notaði Guð tækifærið til að setja upp nýtt þjóðfélag þessara fyrrum þræla. Hann vildi að þeir lifðu á annan hátt og settu upp þjóðfélag sem væri sjálfbært og raunhæft. Þetta áform hans um nýtt þjóðfélag yrði svo fyrirmynd fyrir nágrannaþjóðirnar og líkt og á tíma Abrahams yrðu þær blessanir sem það hlyti frá Guði að blessunum fyrir allan heiminn.

`Hve mikilvægt er það í þínum huga að Guð sér þjáningar fólks í heiminum og heyrir hróp þess um hjálp? Hvað segir það þér um Guð? Sjá 2Mós 4.31.`