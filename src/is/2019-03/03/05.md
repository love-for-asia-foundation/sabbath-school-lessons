---
title:  Dagur Lækninga
date:  17/07/2019
---

Þó svo hin upprunalega hugmynd um hvíldardaginn og helgihald hans hafi verið yfirgripsmikil var hvíldardagurinn orðinn eitthvað allt annað í huga margra trúarleiðtoga á tíma Jesú. Í stað þess að vera dagur frelsis og jafnaðar var hvíldardagurinn orðinn dagur mannlegra hefða og reglugerða. Jesús reis upp gegn slíkri afstöðu, einkum þegar þeim var beitt gegn öðrum.

Það er eftirtektarvert að hann gerði það mest með því að gera lækningakraftaverk á hvíldardegi. Svo virðist sem Jesús hafi gert þessi kraftaverk af ásettu ráði á hvíldardegi fremur en öðrum dögum til þess að sýna fram á eitthvað mikilvægt varðandi það hvað hvíldardagurinn ætti að vera. Oft kom Jesús með athugasemdir varðandi réttmæti þess að lækna á hvíldardegi og farísearnir notuðu oft yfirlýsingar hans sem afsökun til að ýta undir samsæri sitt um að taka Jesú af lífi.

`Lestu frásagnirnar um lækningar Jesú á hvíldardeginum í Matt 12.9-13; Mrk 1.21-26; 3.1-6 og Jóh 9.1-16. Hvað er það athyglisverðasta sem þú sérð í þessum frásögnum?`

Jesús staðfesti að hvíldardagurinn væri mikilvægur. Við þurfum að setja mörk umhverfis hvíldardaginn til að varðveita hann og leyfa þessu vikulega tækifæri að styrkja persónutengsl okkar við Guð, fjölskyldur okkar, söfnuðinn og samfélag okkar. En helgihald hvíldardagsins ætti ekki að varða okkur ein. Jesús sagði: „Það er því leyfilegt að gera góðverk á hvíldardegi“ (Matt 12.12).

Margir meðlimir gera mikið gott með því að annast aðra. En mörgum okkar finnst einnig að við ættum að gera meira til að hjálpa. Við vitum að Guð ber umhyggju fyrir þeim sem eru sárir, kúgaðir eða gleymdir og við ættum einnig að bera umhyggju fyrir þeim. Þar sem okkur er boðið að leggja til hliðar dagleg störf okkar og erum leyst undan þrýstingi vikunnar þá er okkur gefinn tími til að beina huganum að umhyggju fyrir öðrum á hvíldardögum og líta á það sem eina leið til að halda sannan og virkan hvíldardag. „Samkvæmt fjórða boðorðinu var hvíldardagurinn helgaður hvíld og tilbeiðslu. Það átti að leggja til hliðar öll veraldlega störf en miskunnarverk og önnur góðverk voru í samræmi við áform Drottins....Að létta byrðum hinna hrjáða, hugga þá sem syrgja eru kærleiksverk sem heiðra heilagan dag Drottins“ (WM, bls. 77).

`Hvað gerir þú á hvíldardeginum sem er gott fyrir aðra?`