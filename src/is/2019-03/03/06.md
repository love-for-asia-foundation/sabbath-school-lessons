---
title:  Hvíldarárshvíld Fyrir Landið
date:  18/07/2019
---

Eins og við höfum þegar séð var hvíldardagurinn rótgróinn þáttur í lífi Ísraelsþjóðarinnar. En meginregla hvíldardagsins hafði ekki aðeins með einn vikulegan dag að gera. Hún fól einnig í sér sérstaka hvíld sjöunda hvert ár og náði til þess hámarki í fagnaðarárinu eftir sjö sinnum sjö ár eða 50. hvert ár.

`Lestu 3Mós 25.1-7. Hvað er eftirtektarvert við þessi fyrirmæli? Hvernig væri mögulegt fyrir þig að flétta slíka meginreglu inn í líf þitt og störf?`

Hvíldarárið skapaði möguleika á að láta ræktað land njóta hvíldar eitt ár. Þetta er athyglisverð leið til að sýna ráðsmennsku yfir landinu og þessi viska hefur verið viðurkennd víða á sviði jarðyrkju.

Sjöunda árið skipti einnig miklu máli fyrir þræla (sjá 2Mós 21.1-11). Ef einhver Ísraelsmaður varð svo skuldugur að hann seldi sig sem þræl átti að leysa hann úr þeim þrældómi á sjöunda árinu. Jafnframt átti að fella niður skuldir við lok sjöunda ársins (sjá 5Mós 15.1-11).

Líkt og gerðist með manna-ið sem Guð sá Ísraelsmönnum fyrir í eyðimörkinni bar sú staðreynd að engu var sáð eitt uppskerutímabil vott um traust á því að Guð mundi sjá fyrir nægri uppskeru árið áður og því sem óx sjálfkrafa á hvíldarárinu. Á sama hátt var lausn þræla og skuldauppgjöf náðargjöf en einnig vottur um traust á mætti Guðs til að sjá fyrir þörfum okkar. Að vissu marki þurfti fólkið að læra að það þurfti ekki að kúga aðra til þess að sjá fyrir þeim.

Meginreglur og mynstur hvíldardagsins áttu að vera nátengd fyrirkomulagi þjóðfélagsins í heild. Á sama hátt á helgihald hvíldardagsins að umbreyta öllum öðrum dögum okkar. Það má segja að hvíldardagurinn sé ein leið til að lifa í samræmi við fyrirmæli Jesú um að leita fyrst ríkis hans: „Yðar himneski faðir veit að þér þarfnist alls þessa“ og hann mun veita yður allt sem þið þarfnist (Matt 6.32, 33).

`Hvaða áhrif ætti helgihald hvíldardagsins að hafa á hina sex daga vikunnar? Ef við erum ágjörn, eigingjörn og umhyggjulaus sex daga vikunnar hvaða máli skiptir það að vera það ekki á hvíldardaginn? Getum við í rauninni komist hjá því að vera þannig á hvíldardögum ef við erum það alla hina dagana?`