---
title:  Dagur Jafnaðar
date:  16/07/2019
---

Eitt er ljóst þegar við lesum yfir boðorðin tíu í 2Mós 20 og 5Mós 5 og það er að fjórða boðorðið er lang-ítarlegast þeirra. Á sama tíma og sum boðorðanna eru framsett í örfáum orðum (sum þeirra eru aðeins tvö orð á hebresku) þá innifelur fjórða boðorðið hverjir eigi að muna eftir hvíldardeginum, hvers vegna og hvernig hann skuli haldinn.

`Lestu 2Mós 20.8-11. Hvað er sagt um þræla og útlendinga og jafnvel dýr, og hvað merkir það?`

Það sem vekur athygli í þessu boðorði er áherslan á aðra. Sigve K. Tonstad bendir á að þannig fyrirmæli séu óþekkt í öðrum samfélögum heimsins. Hann segir að hvíldardagsboðorðið „forgangsraði neðan frá og upp eftir í stað ofan frá og niður og tekur fyrst og fremst tillit til þeirra sem eru veikbyggðastir og varnarlausastir í þjóðfélaginu. Þeir sem þarfnast mest hvíldar—þrælar, útlendingar og burðardýr—eru sérstaklega nefndir. Í hvíld hvíldardagsins finna þeir afskiptu og jafnvel mállaus dýr hliðstæðing“ (The Lost Meaning of the Seventh Day („Glötuð merking sjöunda dagsins“), Andrews University Press, 2009, bls. 126, 127).

Boðorðið leggur ríka áherslu á að hvetja til þess að allir eigi að njóta hvíldardagsins. Við erum öll jöfn í ljósi hvíldardagsins. Ef þú ert vinnuveitandi á virkum dögum hefur þú enga heimild til að láta starfsfólk þitt vinna á hvíldardeginum því að Guð gaf þeim einnig dag til að hvílast á. Ef þú ert starfsmaður, eða jafnvel þræll, alla daga ævi þinnar þá minnir hvíldardagurinn þig á að þú ert sköpuð/ skapaður jafningi annarra og Guð hefur endurleyst þig og býður þér að fagna því öðruvísi en með því að sinna hversdagslegum skylduverkum. Jafnvel þeir sem ekki tilheyra þeim sem heiðra hvíldardaginn—aðkomumaðurinn innan borgarhliða þinna—ætti að njóta góðs af hvíldardeginum.

Þessi hugmynd hefði verið eftirtektarverð breyting á viðhorfi Ísraelsmanna sem voru nýkomnir úr reynslu sinni sem þrælar og vanmetnir einstaklingar. Þegar þeir voru nú að búa sig undir að koma sér fyrir í nýju landi vildi Guð ekki að þeir tækju upp siði og venjur fyrrverandi kúgara. Auk þess að gefa þeim, og reyndar okkur öllum, ítarleg lög fyrir þjóðfélag sitt minnti hann þá vikulega á áhrifamikinn hátt á að við séum öll jöfn frammi fyrir Guði.

`Hvernig getur þú deilt hvíldardeginum með samfélagi þínu, þ.e.a.s. hvernig getur helgihald þitt á hvíldardeginum verið ávinningur fyrir aðra í byggðarlagi þínu?`