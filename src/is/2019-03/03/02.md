---
title:  Nægilegt Manna
date:  14/07/2019
---

Eftir aldalangt þrælahald og þá félagslegu niðurlægingu sem það getur haft í för með sér fyrir undirokað fólk sitt leitaðist Guð við að reisa Ísraelsmenn upp, þar sem þeir voru nýsloppnir úr þeirri prísund, og benda þeim á betri leið til að lifa og gefa þeim lög til að skipuleggja sem best hið nýja þjóðfélag. En einn fyrsti hluti þessa ferlis kom sem hagnýtt og áþreifanlegt dæmi.

Í þau 40 ár sem þjóðin var í eyðimörkinni hefði þessi lífshrynjandi, sem var sýnileg vísbending um forsjón Guðs og ósíngirni, átt að verða hluti af siðmenningu Ísraelsmanna.  Hún birtist sem manna, fæða sem þakti jörðina umhverfis tjaldbúð Ísraelsmanna á hverjum morgni.

`Lestu 2Mós 16.16-18. Hvað telur þú að sé merking mælieiningarinnar sem ætluð var hverjum einstaklingi í þessum versum?`

Í 2Kor 8.10-15 vísar Páll til þessa atburðar sem dæmi um það hvernig hinir kristnu eiga að gefa: „Nú sem stendur bætir gnægð ykkar úr skorti hinna til þess að einnig gnægð hinna geti bætt úr skorti ykkar og þannig verði jöfnuður“ (2Kor 8.14).

Það sem Ísraelsmenn og við eigum að læra af þessu er að Guð hefur séð fyrir þörfum fólks síns og þess sem hann hefur skapað. Ef við tökum einungis það sem við þörfnumst og erum reiðubúin að deila ofgnótt okkar með öðrum munu allir fá nægju sína. Fólkið varð að treysta því að meira kæmi næsta dag og því átti það einungis að taka það sem það þarfnaðist á hverjum degi. Fólk sem hefur verið undirokað eins og Ísraelsmenn höfðu verið sem þrælar hafa tilhneigingu til að einblína á afkomu sína en Guð vildi sýna þeim fram á líf sem einkenndist af trausti, örlæti og samnýtingu.

En það var einnig önnur hlið á málinu. Á hverjum föstudegi var tvöfaldur skammtur af manna á jörðinni og þann dag, og aðeins þann dag, átti fólkið að safna aukaskammti af manna til að undirbúa fyrir hvíldardaginn. Þessi sérstaka ráðstöfun varðandi hvíldardaginn var önnur leið fyrir fólkið að læra að treysta Drottni fyrir öllum þörfum sínum. Þessi aukaskammtur af manna var náðarverk af Guðs hálfu sem gerði fólkinu kleift að njóta betur þeirrar hvíldar sem Guð hafði lofað því á hvíldardeginum.

`Hvað getum við gert á föstudögum sem hjálpar okkur að njóta betur þess sem Guð býður okkur upp á á hvíldardeginum?`