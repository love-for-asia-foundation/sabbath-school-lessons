---
title:  Tvær Ástæður Fyrir Hvíldardeginum
date:  15/07/2019
---

`Lestu 2Mós 20.8-11 og 5Mós 5.12-15. Hvernig mynda þessar tvær útgáfur af fjórða boðorðinu samstæða heild?`

Einn mikilvægur þáttur í þeim persónutengslum sem Guð leitast við að byggja upp meðal fólks síns er það að muna eitthvað. Þau persónutengsl snúast um þá staðreynd að Guð er skapari okkar og endurlausnari.2 Bæði hlutverkin koma fram í þessum tveim útgáfum af fjórða boðorðinu og því nátengd hvíldardeginum og helgihaldi hans.

Þar sem Ísraelsmenn komu út úr landi þar sem margir falsguðir ríktu þurftu þeir að vera minntir á hlutverk hins sanna Guðs sem skaparans. Hvíldardagurinn var mikilvægur í því sambandi, en hann gegndi enn mikilvægara hlutverki í tengslum við vikulegan aukaskammt af manna á föstudögum sem minnti á sköpunarmátt Guðs. Í fjórða boðorðinu í 2Mós 20 er megináherslan á Guð sem skapara okkar.

Aftur á móti er áhersla fjórða boðorðsins í 5Mós 5 á frelsun fólksins og endurlausn. Það var sú frásögn sem Ísraelsmenn áttu að endurtaka reglubundið. Þeir gátu einkum rifjað hana upp hvern hvíldardag. Fyrst var hún um raunverulega frelsun úr þrælahaldinu í Egyptalandi en eftir því sem skilningur þeirra á Guði og frelsun hans fór vaxandi varð hvíldardagurinn einnig vikulegt merki og fagnaðarhátíð um andlega frelsun þeirra.

Báðir þessir hvatar hvíldardagsins höfðu með endurnýjun persónutengslanna milli Guðs og fólks hans að gera: „Ég gaf þeim einnig hvíldardaga mína sem tákn um sáttmálann milli mín og þeirra svo að þeir skildu að ég, Drottinn, helga þá“ (Esk 20.12). Og eins og við höfum þegar séð átti það aldrei einungis við um þennan hóp fólks. Á grundvelli þessara persónutengsla átti fólkið að setja upp nýtt þjóðfélag sem var vingjarnlegt við þá sem stóðu utan þess og blessun fyrir heiminn.

„Þess vegna hefur Drottinn, Guð þinn, boðið þér að halda hvíldardaginn“ (5Mós 5.15). Með því að halda hvíldardaginn til þess að muna eftir og fagna yfir sköpun okkar og endurlausn getum við haldið áfram að styrkja tengsl okkar ekki aðeins við Guð heldur einnig við þá sem við umgöngumst. Guð er okkur miskunnsamur og því ber okkur að vera miskunnsöm við aðra.

`Á hvern hátt ætti helgihald hvíldardagsins að gera okkur betri, vingjarnlegri, umhyggjusamari og samúðarfyllri?`


---

_2 Einnig má benda á að hann er einnig Guð okkar eins og fram kemur í formúlu sáttmálans: „Ég er Guð þinn og þú ert þjóð hans.“ (sjá t.d. 5Mós 29.11, 12; 5Mós 4.13 og Esk 20.12). (Þýð.)_