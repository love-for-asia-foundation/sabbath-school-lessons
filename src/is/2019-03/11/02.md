---
title:  Hve Lengi Drottinn
date:  08/09/2019
---

Í allri Biblíunni finnum við endurtekið kall frá fólki Guðs—einkum þeim sem eru þrælar og útlagar, undirokaðir, fátækir og fórnarlömb óréttlætis eða hörmunga—um að Guð grípi í taumana. Þrælarnir í Egyptalandi, Ísraelsmenn í Babýlon og margir aðrir hafa hrópað til Guðs að líta á og heyra þjáningar þeirra og leiðrétta það ranga sem þeir hafa þolað. Og Biblían býður upp á fjölmörg dæmi um það sem Guð gerði til þess að bjarga fólki sínu og endurreisa það og jafnvel stundum koma fram hefndum á kúgurum þess og óvinum.

En þessar björgunaraðgerðir náðu venjulega skammt og spámennirnir héldu áfram að benda fram til loka-inngrips Guðs þegar hann mundi binda endi á hið illa og lyfta upp þeim undirokuðu. Samt héldu boðberar hans áfram að hrópa: „Drottinn allsherjar, hve lengi ætlar þú að halda miskunn þinni frá Jerúsalem og borgunum í Júda...“ (Sak 1.12).

Sálmarnir eru fullir af kveinstöfum yfir því sem virðist vera velgengni og hagsæld hinna illu á sama tíma og hinir réttlátu eru svívirtir, féflettir og fátækir. Sálmaskáldið hrópar í sífellu til Guðs að grípa inn í málin fullviss um að heimurinn virki ekki nú á sama hátt og Guð skapaði hann til að virka og óskaði að hann gerði. Skáldið tekur því undir hróp spámannanna og þeirra sem kúgaðir eru: „Hve lengi, Drottinn“ (sjá t.d. Slm 94.3-7).

Að vissu leyti er erfiðara að þola óréttlæti meðal þeirra sem trúa á réttlátan Guð sem þráir að sjá réttlæti öllu fólki hans til handa. Fólk Guðs mun alltaf finna til óþolinmæði varðandi hið illa í heiminum og það sem virðist vera aðgerðarleysi Guðs. Þess vegna heyrum við aftur óvægna spurningu spámannanna: „Hve lengi á ég að hrópa, Drottinn, án þess að þú hlustir? Um ofbeldi hef ég hrópað til þín án þess að þú komir til hjálpar“ (Hab 1.2).

Í Nýja testamentinu finnum við aftur svipað hróp þar sem sjálf sköpunin stynur og biður Guð að koma til bjargar og endurskapa (Róm 8.19-22). Í Opb 6.10 hrópa þeir sem hafa dáið píslarvættisdauða vegna trúar sinnar á Guð: „Hversu lengi... þú Alvaldur?“ Sama spurningin sem hrópar til Guðs um að grípa í taumana vegna fólks hans sem er undirokað og ofsótt.

`Lestu Lúk 18.1-8. Hvað segir Jesús um viðbrögð Guðs við endurteknum hrópum og bænum fólks síns um að gera eitthvað í málum þess? Hvernig tengist það trúarþörf okkar?`