---
title:  Upprisuvonin
date:  10/09/2019
---

Hin kristna von um endurkomu Jesú er ekki einungis bundin við að horfa fram til bjartrar framtíðar. Líkamleg upprisa Jesú gerði fyrirheitið um endurkomu hans að raunsæjum veruleika í huga hinna fyrstu kristnu. Þar sem hann gat komið aftur frá dauðum, eins og þeir höfðu sjálfir verið vitni að, mundi hann vissulega koma aftur til að ljúka því verkefni að fjarlægja syndina og áhrif hennar og endurnýja heiminn (sjá 1Kor 15.22, 23).

Í huga Páls postula var upprisan lykilatriði í aðventvoninni. Hann var reiðubúinn að leggja trúverðugleika alls þess sem hann boðaði að veði vegna þessa hámarkskraftaverks í frásögninni um Jesú: „Ef Kristur er ekki upprisinn er trú ykkar fánýt“ (1Kor 15.17). Hugleiddu þessi orð hans og hve mikilvæg upprisan er fyrir allt sem við vonumst eftir.

`Lestu 1Kor 15.12-19. Hvernig myndir þú útskýra fyrir áhugasömum einstaklingi hvers vegna sannleikurinn um upprisuna er svo mikið lykilatriði í von hins kristna?`

Það gjörbreytti fyrstu lærisveinunum að vera vitni að hinum upprisna Jesú. Við höfum þegar séð að Jesús hafði áður sent þá út til að boða ríki Guðs og koma því í gang (Matt 10.5-8) en dauði Jesú dró kjarkinn úr þeim og batt enda á von þeirra. Þau fyrirmæli sem hinn upprisni Jesús gaf þeim (Matt 28.18-20) og Heilagur andi virkjaði í lífi þeirra (sjá Post 2.1-4) kom þeim á sporið að umbreyta heiminum og sýna í lífi sínu það ríki sem Jesús hafði stofnsett.

Eftir að vera leystir undan mætti og ótta dauðans lifðu hinir trúuðu í samræmi við nafn Jesú og miðluðu með hugrekki (sjá t.d. 1Kor 15.30, 31). Hið illa sem leiðir til dauða er hið sama illa sem færir þjáningar, óréttlæti, fátækt og kúgun í öllum myndum þess. En vegna Jesú og sigurs hans yfir dauðanum mun það enda dag einn. „Dauðinn er síðasti óvinurinn sem verður að engu gerður“ (1Kor 15.26).

`Það er staðreynd að þeir sem við hjálpum hér og nú munu að lokum allir verða dauðanum að bráð. Hvað kennir þessi kaldi sannleikur okkur um hve mikilvægt það er að láta aðra vita um þá von sem þeir geta fundið í dauða Jesú og upprisu?`