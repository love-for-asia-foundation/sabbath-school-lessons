---
title:  Til Íhugunar
date:  13/09/2019
---

**AA, bls. 309-322; DM, bls. 450-455.**

„Þegar rödd Guðs leysir fólk úr prísundinni verður ægileg vakning þeirra sem öllu hafa glatað í hinum miklu átökum lífsins. Meðan náðartími þeirra stóð enn, voru þeir blindaðir af blekkingum Satans og þeir réttlættu syndugt líferni sitt. Hinir auðugu stærðu sig af yfirburðum sínum yfir þeim sem minna máttu sín, en þeir höfðu öðlast auðæfi sín með því að brjóta lögmál Guðs. Þeir höfðu látið undir höfuð leggjast að fæða hina hungruðu, klæða hina nöktu, stunda réttlæti og hafa miskunnsemi í heiðri....Þeir hafa selt sálir sínar fyrir jarðnesk auðæfi og forréttindi og hafa ekki sóst eftir að verða ríkir hjá Guði. Árangurinn er sá að lífi þeirra hefur verið lifað fyrir gýg. Skemmtanir þeirra eru orðnar sem gall, fjársjóðir þeirra ónýtir orðnir“ (DM, bls. 450).

„Hin mikla deila er til lykta leidd. Synd og syndarar eru ekki lengur til. Gjörvallur alheimurinn er hreinn orðinn. Eitt hjarta samlyndis og fagnaðar slær um óravíddir sköpunarverksins. Frá honum sem skóp allt flæðir líf og ljós og fögnuður um öll svið hins endalausa geims. Frá hinni smæstu öreind til hinnar stærstu veraldar, kunngjöra allir hlutir, lifandi og dauðir, í skuggalausri fegurð sinni og fullkomna fögnuði, að Guð er kærleikur“ (DM, bls.467).

**Til umræðu**

`Hvernig sýnir það sem við höfum rannsakað þessa viku hvaða máli líf okkar hér og nú skiptir? Berðu það saman við þá skoðun sumra að við þurfum ekki að hafa neinar áhyggjur af núverandi lífi og heimi því að Guð muni eyða því öllu og byrja upp á nýtt. Hvernig þurfum við að gæta okkar að nota ekki sannleikann um fyrirheitið um nýja tilveru þannig að við vanrækjum þá sem eru þurfandi því að Guð muni að lokum færa allt í lag? Eða hvernig getum við fyrirbyggt að við verðum eins og þeir sem nota þennan sannleika til að arðræna aðra?`

`Sem Sjöunda-dags aðventistar skiljum við spádóma Biblíunnar þannig að hið illa, vandamál og þjáningar muni aukast þegar við nálgumst endurkomu Jesú. Þegar það gerist vitnum við oft í Matt 24. Hvernig ættum við að líta á þessar hörmungar í ljósi Matt 25?`

**Samantekt**:

Guð okkar mun ekki leyfa hinu illa að halda áfram um eilífð. Hin mikla von Biblíunnar er vonin um endurkomu Jesú sem muni binda endi á hið illa, lækna óréttlætið og skapa nýjan heim eins og hann átti að vera. Á grundvelli upprisu Jesú ummyndar þessi von deginum í dag og veitir okkur hugrekki til að þjóna Guði og öðrum meðan við bíðum endurkomu hans.