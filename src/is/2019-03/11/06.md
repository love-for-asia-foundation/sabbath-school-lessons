---
title:  Engin Tár Né Sársauki Lengur
date:  12/09/2019
---

`Lestu Opb 21.1-5 og 22.1-5. Reyndu að ímynda þér hvernig lífið verður sem er lýst í þessum versum. Hvers vegna er erfitt að ímynda sér líf án syndar, dauða, sársauka og tára?`

Það er engin spurning að lýsing Biblíunnar á lífi okkar eftir að syndin hefur verið fjarlægð er dásamleg og dýrðleg en hún gefur varla mynd af öllu því sem bíður okkar. Jafnvel í þessum versum er næstum jafn mikið talað um það sem verður ekki þar og það sem þar verður. Þar sem við höfum aðeins þekkt þennan heim getur verið erfitt að ímynda sér líf án sársauka og þjáninga, dauða og ótta, óréttlætis og fátæktar.

Það er ekki nóg að við losnum við allt þetta heldur bætir þessi lýsing persónulegum þætti við er hún segir: „Og hann mun þerra hvert tár af augum þeirra“ (Opb 21.4). Þegar við lítum á þá sem hafa verið frelsaðir finnum við að samúð Guðs í garð þeirra sem hafa liðið í aldanna rás nær hámarki í þessari einföldu yfirlýsingu. Guð bindur ekki aðeins enda á þjáningar hinna frelsuðu heldur þerrar hann sjálfur tár þeirra af vöngum þeirra..

Við getum séð vísbendingar í Opinberunarbókinni um lækningaferli fyrir okkur öll sem höfum orðið fyrir barðinu á syndinni á margvíslegan hátt og erum lemstruð og særð af lífi í synd í heimi óréttlætis og harmkvæla. Jóhannes lýsir lífsins tré og gerir ljóst að „blöð trésins eru til lækningar þjóðunum“ (Opb 22.2). Guð sýnir að hann skilur hvað felst í því að vera mannleg og hann hefur samúð með okkur; hann finnur til hins illa í þessum heimi, hann hefur reynslu af því, vitnar um það og jafnvel tekur þátt í því. Áform hans um að endurskapa heim okkar felur í sér að endurreisa og lækna hvert og eitt okkar.

Þangað til leitumst við við að vera allt sem við getum í Kristi, leggja okkar skerf af mörkum, hversu lítilfjörlegt sem hlutverk okkar kann að vera, þjóna þeim sem eru umhverfis okkur sem þarfnast þess sem við höfum upp á að bjóða, hvað svo sem það kann að vera: vingjarnleg orð, heit máltíð, læknishjálp, tannlækning, fatnaður eða ráðgjöf. Hvað sem við getum gert ættum við að gera af kærleika sem einkennist af sjálfsafneitun og sjálfsfórn eins og Jesús sýndi þegar hann var meðal okkar.

Það er auðvitað rétt að heimurinn fer síversnandi þrátt fyrir bestu viðleitni okkar. Jesú var það ljóst. Samt sem áður lét hann það ekki á sig fá er hann þjónaði öðrum og það ætti heldur ekki að hindra okkur.