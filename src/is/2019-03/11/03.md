---
title:  Viss Von
date:  09/09/2019
---

Trúarbrögð hafa oft verið gagnrýnd fyrir að hafa tilhneigingu til að draga hina trúuðu burt frá lífinu eins og það er hér og nú og að einhverju framhaldslífi sem er betra. Gagnrýnin felst í því að einbeiting að öðru lífssviði verði eins konar „heilagur“ tilveruflótti sem dregur úr þeirri hagsbót sem hinn trúaði getur verið fyrir heiminn og þjóðfélagið. Stundum gefa hinir trúuðu sjálfir tilefni til slíkrar gagnrýni, eða jafnvel rækta með sér slíka afstöðu, boða hana og iðka.

Við finnum líka hræðileg dæmi um einstaklinga í valdastöðu sem segja hinum fátæku og kúguðu að sætta sig við sorglegt hlutskipti sitt því að þegar Jesús kemur muni allt verða fært í lag.

Já, heimur okkar er fallinn, í molum og því hörmulegur staður, og það er ekkert rangt við að þrá þann tíma þegar Guð setur heiminn í samt lag, leiðir til lykta óréttlæti, sársauka og sorg og setur upp dýrðlegt og réttlátt ríki sitt í stað glundroða nútímans. Án þeirrar vonar, án þess fyrirheits höfum við í rauninni alls enga von.

Í fyrri helming ræðu sinnar um enda veraldar (sjá Matt 24 og 25) lýsti Jesús þörfinni á flótta og gekk jafnvel svo langt að segja að „ef dagar þessir hefðu ekki verið styttir kæmist enginn maður af“ (Matt 24.22). En þetta er aðeins inngangurinn að útskýringu hans um mikivægi þessara fyrirheita Guðs. Ef við leggjum megináhersluna á „flóttaþáttinn“ í von hins kristna varðandi framtíðina missum við af sumum mikilvægari þáttum þess sem Jesús var að tala um.

`Lestu Matt 24 og 25. Hver eru mikilvægustu atriðin í þessari ræðu Jesú, að þínu mati? Hvernig mundir þú draga saman ábendingar Jesú um það hvernig okkur beri að lifa meðan við bíðum endurkomu hans?`

Það sem við trúum varðandi framtíðina hefur mikilvæga vísbendingu fyrir okkur um það hvernig okkur beri að lifa núna. Heilbrigt traust til fyrirheita Guðs varðandi framtíðaráform hans fyrir heim okkar ætti að vera hvati til þróttmikillar virkni, lífsneisti sem er innilegur og skiptir máli fyrir aðra.

`Hvaða áhrif ætti vonin og fyrirheitið um endurkomu Jesú að hafa á líf okkar, einkum varðandi það að hjálpa þeim sem eru þurfandi?`