---
title:  Leifturmynd Af Sköpuninni
date:  30/06/2019
---

Þessi heimur og allt sem hrærist í honum, líf okkar og allt sem við gerum, líf allra umhverfis okkur og samskipti okkar við þá, lífið sjálft og hvernig því verður best lifað—allt á þetta rætur að rekja til Guðs því að „í honum lifum, hrærumst og erum við“ (Post 17.28).

Frásögn Biblíunnar hefst með þessum orðum: „Í upphafi skapaði Guð himin og jörð“ (1Mós 1.1). Og sú staðreynd að hann gerði það með orði sínu bendir til máttar og ferlis sem við getum ekki einu sinni ímyndað okkur.

Samt skapaði Guð ekki úr fjarlægð. Hann var nátengdur sköpun sinni, einkum þegar hann skapaði fyrstu mannverurnar (sjá 1Mós 2.7).

`Lestu frásögnina um sköpun fyrsta mannsins í 1Mós 1.26-31. Hvað segir sú frásögn okkur um Guð? Hvað segir hún okkur um manninn?`

Oft hefur verið sagt að við getum lært margt um Guð með því að eyða tíma í náttúrunni, virða fyrir okkur sköpunarverkið og sjá þar leifturmyndir af eðli sjálfs skaparans. Með því að kanna skilning okkar á Guði fáum við einnig leifturmynd af því hvernig Guð vildi að heimurinn væri. Ef við t.d. teljum að Guð sé Guð skipulags gætum við búist við því að finna skipulag í sköpunarverki hans. Eða ef við trúm því að Guð sé Guð sköpunargáfunnar ætti það ekki að koma okkur á óvart að finna ótrúleg dæmi um slíka sköpunargáfu í þeim heimi sem hann skapaði.

Á sama hátt trúum við að Guð sé Guð vensla og þar af leiðandi finnum við vensl sem kjarna í samsetningu heimsins eins og Guð gerði hann. Hann skapaði hvern einstakan hluta heimsins í venslum við aðra þætti sköpunarverksins. Hann skapaði dýrin með samstillt vensl. Hann skapaði manninn í tengslum við sig, hvern annan og aðra þætti sköpunarverksins.

Þó svo skilningur okkar á Guði sé takmarkaður að ýmsu leyti þá ætti það sem við getum séð af eðli hans að hvetja okkur til að íhuga hvernig heimurinn ætti að vera.

`Hve gagnlegt er það fyrir skilning okkar á heiminum að líta á hann sem endurspeglun af eðli Guðs þrátt fyrir að skemmdarmáttur syndarinnar sé svo greinilegur?`