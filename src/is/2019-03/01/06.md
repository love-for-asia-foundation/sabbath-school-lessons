---
title:  Fjölskylduvefur Mannsins
date:  04/07/2019
---

Með tilkomu syndarinnar leið ekki langur tími þar til heimurinn fór að eyðileggjast enn meira. Fyrsta morðið snerti fyrstu bræðurna á grundvelli afbrýðisemi, misskilnings og reiði. Þegar Guð spurði Kain um synd hans svaraði hann hálf hæðnislega: „Á ég að gæta bróður míns?“ (1Mós 3.9) en með spurningu sinni gaf Guð til kynna að það væri algjörlega skylda hans að gæta bróður síns.

`Lestu Okv 22.2. Hvað gefur þessi einfalda yfirlýsing til kynna? Hvað segir hún okkur um samband okkar við meðbræður okkar?`

Allir sem við komum í snertingu við eru sköpunarverk Guðs, skapaðir í hans mynd og hluti af því samskiptaneti sem tengir okkur saman í sköpunarverki Guðs þrátt fyrir að það sé brostið og rofið. „Við erum öll samofin í vef mannkynsins. Það illa sem snertir einhvern hluta bræðralags mannanna setur alla í hættu“ (MH, bls. 345). Hvort sem okkur líkar betur eða ver þá hefur Guð gert okkur ábyrg gagnvart Guði og hvert öðru vegna þessara tengsla (sjá Matt 22.37-39).

Í allri Biblíunni finnum við því haldið fram að Guð sé skapari okkar. Það er m.a. ein af ástæðunum fyrir helgihaldi hvíldardagsins (2Mós 20.11) og tilbeiðslu Guðs á tíma endalokanna (Opb 14.7). Það er einnig frumhvati þess að við önnumst hvert annað og okkur sé umhugað um þá sem eru ekki jafn lánsamir og við.

Við erum öll tengd vegna þess að við eigum öll rætur að rekja til Guðs. „Sá sem kúgar snauðan mann óvirðir skapara hans en sá sem miskunnar snauðum heiðrar hann“ (Okv 14.31). Tengslin gætu ekki verið skýrari!

Guð, skapari okkar, á tilkall til okkar  og það nær til alls lífernis okkar, þar á meðal tilbeiðslu okkar og þjónustu og umhyggju fyrir öðrum. Hversu erfitt, ergjandi og óþægilegt sem það kann stundum að vera þá ber okkur að gæta bróður okkar.

`Hvers vegna telur þú að það sé svo oft endurtekið í Biblíunni að Guð segist vera skapari okkar? Hvers vegna er það svo mikilvægt og hvaða áhrif ætti það að hafa á það hvernig við komum fram við aðra?`