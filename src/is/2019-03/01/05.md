---
title:  Brostinn Heimur
date:  03/07/2019
---

Það var eitt sem Guð gaf Adam og Evu sem hann gaf engu öðru sem hann skapaði á jörðinni. Það var siðferðisfrelsi. Þau voru siðferðisverur, eitthvað sem plöntur, dýr og tré gátu aldrei verið. Guð mat siðferðisfrelsið svo mikils að hann opnaði fyrir þann möguleika að fólk hans myndi velja að óhlýðnast. Þar með lagði hann allt sem hann hafði skapað í hættu vegna þess æðra markmiðs að hafa tengsl við mannverurnar á grundvelli kærleika og valfrelsis.

En til var spellvirki (englarnir höfðu einnig siðferðisfrelsi) sem vildi spilla þeim góða og fullkomna heimi sem Guð hafði skapað og hann leitaðist við að nota mannveruna, hina sérstöku sköpun Guðs á jörðinni, í því skyni. Djöfullinn talaði gegnum höggorminn og kastaði efasemdun á fullkomnun og nægð þess sem Guð hafði séð fyrir (sjá 1Mós 3.1-5). Megin freistingin fólst í því að girnast meira en Guð hafði gefið þeim, efast um gæsku Guðs og treysta sjálfum sér.

Með því að velja þannig og gera slíkt rofnuðu tengslin sem Guð hafði mótað og voru svo stór þáttur í sköpunarverkinu. Adam og Eva nutu ekki lengur þeirra tengsla við skaparann sem þeim höfðu verið ætluð (sjá 1Mós 3.8-10). Þessar tvær mannverur áttuðu sig allt í einu á því að þau voru nakin og sneypuleg og tengsl þeirra hvort við annað höfðu breyst á næstum óbætanlegan hátt. Tengsl þeirra við aðra þætti sköpunarverksins voru einnig óeðlileg og rofin.

`Lestu 1Mós 3.16-19. Hvað segja þessi vers okkur um breyttu tengslin milli mannanna og náttúrunnar?`

Vegna tilkomu syndarinnar varð lífið skyndilega miklu erfiðara fyrir Adam, Evu og allt sköpunarverkið. Afleiðingar syndarinnar eru raunverulegar einkum þegar um er að ræða mennina og samskipti þeirra. Að vissu marki erum við fjarlæg Guði, skapara okkar. Það hefur einnig margvísleg áhrif á fjölskyldur okkar og samskipti okkar við aðra verða oft áskorun. Við eigum einnig erfiðleika með samskipti okkar við náttúruna umhverfis okkur og heiminn sem við lifum í. Allir þættir lífs okkar og heims sýna fram á það niðurbrot sem syndin hefur orsakað.

Guð hafði samt ekki skapað heiminn til að vera þannig. „Bölvanirnar“ sem nefndar eru í 1Mós 3 koma einnig með fyrirheitinu um að Guð muni sjá til þess að endurskapa heim okkar og lagfæra samskiptin sem syndin hefur brotið niður. Jafnframt því að við höldum áfram að berjast við syndina og áhrif hennar á líf okkar erum við kölluð til að styðja við upphafleg gæði þessa heims og leitast við að lifa í samræmi við áform Guðs fyrir þennan heim.