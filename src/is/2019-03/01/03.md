---
title:  Fullkominn Heimur
date:  01/07/2019
---

Það er auðvelt að fá heimþrá til Eden. Það er eitthvað við stuttu lýsinguna á aldingarðinum, sem Guð skapaði sem heimili fyrir Adam og Evu, sem kveikir löngun í hjörtum okkar. Við skiljum varla hvernig slíkur heimur myndi virka en við myndum vilja öðlast þá reynslu.

Svo virðist sem Guð hafi einnig fundið fyrir ánægju og fullkomnun yfir því: „Og Guð leit allt það sem hann hafði gert, og sjá, það var harla gott“ (1Mós 1.31). Guð skapaði eitthvað sem var bæði fagurt og hagnýtt. Það var frábærlega hannað, bæði hvað form og hagkvæmni snerti. Það var fullt af lífi og litum en einnig þrungið af öllu sem nauðsynlegt var til að líf gæti blómstrað. Það kemur því ekki á óvart að Guð hafi staðnæmst til að hugleiða að þessi heimur sem hann var að skapa væri góður.

Jafnvel þó Biblían sé öll rituð eftir syndafallið þá er hún full fagnaðar yfir náttúrunni, eins og t.d. í Job 38 – 41 og Slm 148. Og við þurfum að hafa í huga að þetta var ekki ritað sem leifturmynd af heiminum eins og hann var þegar hann var skapaður og áður en syndin kom inn í myndina. Þetta er ritað í nútíð til að fagna yfir þeirri gæsku sem enn má sjá í heiminum.

Jesús dró einnig fram dæmi um gæsku Guðs og umhyggju úr heimi náttúrunnar (sjá t.d. Matt 6.26, 28-30) og mælir með því að við treystum Guði og metum þær einföldu gjafir sem umkringja okkur og vekja hrifningu okkar. Ef við opnum augu okkar og lítum á furðuverk sköpunarinnar getum við séð að við erum vissulega viðtakendur undraverðra gjafa af hendi skaparans. Þrátt fyrir erfiðleika ættu viðbrögð okkar að einkennast af þakklæti og auðmjúkri undirgefni við gjafarann.

Sem Sjöunda-dags aðventistar, sem fagna bæði yfir sköpuninni og líta fram til ríkis Guðs, ættum við gera okkur grein fyrir því að sú fegurð, gleði og gæska sem við sjáum og finnum fyrir í heiminum eru leifturmyndir af því hvernig heimur okkar var eitt sitt og mun aftur verða.

`Hvað metur þú mest af undrum sköpunarverksins í reynslu þinni af náttúrunni? Hvernig gætir þú í daglegu lífi þínu kynnst Drottni betur er þú virðir fyrir þér undur náttúrunnar?`