---
title:  Ráðsmenn Jarðarinnar
date:  02/07/2019
---

Samkvæmt frásögn Biblíunnar einkenndi allsnægtir aldingarðinn í Eden og hina nýsköpuðu jörð og þau voru sköpuð þannig að lífið gæti blómstrað og maðurinn gæti notið þeirra.

En Guð gaf fyrsta manninum og konunni og afkomendum þeirra hlutverk að gegna í sköpun hans. Það varð fljótlega ljóst að Adam og Eva áttu að njóta sérstöðu í þessum nýja heimi.

Fyrst var Adam falið það verkefni að gefa dýrunum og fuglunum nafn (sjá 1Mós 2.19). Síðan var honum falið annað verkefni, sem var sett fram sem blessun frá Guði: „Guð blessaði þau. Og Guð sagði við þau: „Verið frjósöm, fjölgið ykkur og fyllið jörðina, gerið ykkur hana undirgefna og ríkið yfir fiskum sjávarins og fuglum himinsins og öllum dýrum sem hrærast á jörðinni.““ (1Mós 1.28).

`Berðu saman 1Mós 1.28 og 2.15. Hvernig mundir þú einkenna verklýsingu mannsins í einni til tveim setningum?`

Í sögu kristninnar hafa sumir notað 1Mós 1.28 sem heimild til misnotkunar og það jafnvel næstum til að gereyða náttúrunni. Það er rétt að náttúran var sköpuð manninum til lífs, ávinnings og ánægju. En það er á ábyrgð mannsins að yrkja hana og gæta hennar (1Mós 2.15).

Þegar við tölum um ráðsmennsku hugsum við oftast fyrst um fjármuni en fyrsta boð Biblíunnar um ráðsmennsku er að gæta jarðarinnar sem Guð skapaði og treysti okkur fyrir. Fyrirmælin til Adams og Evu gerðu einnig ráð fyrir því að börn þeirra og komandi kynslóðir myndu taka við. Samkvæmt upphaflega áforminu fyrir jörðina mundi hinn skapaði heimur halda áfram að vera uppspretta lífs, gæða og fegurðar fyrir allt mannkynið og Adam og Eva áttu að eiga stóran þátt í að gæta hans.

Jörðin heyrir enn Drottni til (sjá Slm 24.1) og við erum enn kölluð til að vera ráðsmenn yfir öllu sem Guð hefur gefið okkur. Ef til vill gætum við einnig komist að þeirri niðurstöðu að í föllnum heimi sé ábyrgð okkar jafnvel enn meiri.

`Hvaða þýðingu hefur það fyrir þig að þú sért ráðsmaður yfir jörðinni í dag í föllnum heimi? Hvaða áhrif ætti tilhugsunin um þá ábyrgð að hafa á daglegt líf þitt?`