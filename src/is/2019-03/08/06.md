---
title:  Þeir Minnstu
date:  22/08/2019
---

Þegar spurning var lögð fyrir Jesú við annað tækifæri gaf hann svar sem var mjög frábrugðið því sem búast hefði mátt við og við finnum í ræðunni sem er skráð í Matt 24 og 25. Lærisveinarnir komu til Jesú og spurðu hann um eyðileggingu musterisins í Jerúsalem og hvenær hann kæmi aftur (sjá Matt 24.1-3). Niðurstaðan í því langa svari sem Jesús gaf við þessari spurningu vísar til þess að gefa hungruðum að eta og þyrstum að drekka, bjóða gesti velkomna, klæða nakta, annast um þá sem sjúkir eru og heimsækja þá sem eru í fangelsi. Hann fullvissaði þá um að þegar þeir gerðu þetta einum minna minnstu bræðra eða systra—eða vanræktu það—þá var sem þeir hefðu gert honum það (Matt 25. 40, 45).

Þetta tengist spurningunni í upphafi þessarar fræðslu sem mynd af lokadóminum. Í Matt 24 gaf Jesús fleiri bein svör við spurningu lærisveinanna þegar hann talaði um tákn og viðvaranir varðandi eyðileggingu Jerúsalem og endalok heimsins en hann lagði áherslu á þörfina að vera vakandi og lifa í ljósi fyrirheitisins um endurkomu hans. Í fyrsta hluta Matt 25 hvetur sagan um vitru og fávísu meyjarnar til þess að vera undirbúin undir óvænta endurkomu Jesú sem dregst á langinn. Frásögnin um þjónana þrjá bendir á nauðsyn þess að lifa góðu og afkastamiklu lífi meðan beðið er. Síðan kemur dæmisagan um sauðina og geiturnar með áherslu á þau verkefni sem fólk Guðs ætti að vera upptekið af.

`Lestu Matt 25.31-46. Hvað er Jesús að segja okkur? Hvers vegna er þetta ekki frelsun fyrir verk? Hvað kenna orð hans okkur um hvað felst í því að hafa trú sem frelsar?`

Þessi yfirlýsing Jesú um að þjónusta okkar við aðra sé í raun þjónusta við hann og það ætti að umbreyta öllum samskiptum okkar og afstöðu. Ímyndum okkur að við gætum boðið Jesú í mat eða heimsótt hann á sjúkrabeði eða í fangelsi. Jesús sagði að í rauninni værum við að gera það þegar við bjóðum fram þá þjónustu í byggðarlagi okkar. Ótrúlegt tækifæri sem hann gefur okkur þannig!

`Lestu í bænaranda það sem Jesús sagði í þessum versum. Hvernig eigum við að skilja það að hann svo að segja jafnaði sér við þá sem hungrar, eru naktir eða í fangelsi? Hvaða mikilvæga skyldu leggur það á herðar okkar og hvernig við lifum?`