---
title:  Fjallræðan Kynnt
date:  18/08/2019
---

Lengsta ræða Jesú—eða samansafn kenninga hans—er fjallræðan. Það þriggja kafla yfirlit um lífið í ríki Guðs hefst með yfirlýsingu um lífsgildi sem eru yfirleitt kölluð sæluboðunin.

`Lestu Matt 5.2-16. Hvað eru sameiginleg einkenni þessara níu lífsgilda eða þeirra sem Jesús sagði að væru „sælir“?`

Þegar við beitum þessum orðum á andlega sviðinu megum við ekki gleyma hinum hagnýta þætti þeirra. Jesús talaði um að við ættum að kannast við fátækt okkar sjálfra og heimsins. Hann talaði einnig um réttlæti, hógværð, miskunnsemi, friðarboðun og hreinleika hjartans. Við ættum að gefa gaum að þeirri hagnýtu breytingu sem þessir eiginleikar hafa í för með sér í lífi okkar og heiminum þegar þeim er fylgt. Jesús leggur áherslu á slíka hagnýta túlkun í yfirlýsingu sinni þar sem hann hvetur lærisveina sína til að vera salt jarðarinnar og ljós heimsins (Matt 5.13-16).

Þegar við notum saltið og ljósið á réttan hátt eiga þau að valda mismun í því umhverfi sem þau eru notuð í. Saltið bætir bragðið jafnframt því að koma í veg fyrir að maturinn skemmist sem það er notað í. Það er táknmynd um þau góðu áhrif sem við ættum að hafa á þá sem umhverfis okkur eru. Á sama hátt hrekur ljósið myrkrið á flótta, opinberar hindranir og hættur og gerir húsið eða bæinn örugg og hjálpar okkur að jafnvel finna fram til fjarlægra staða. Jesús sagði að líkt og ljósið þá „lýsi ljós yðar meðal mannanna að þeir sjái góð verk yðar og vegsami föður yðar sem er á himnum“ (Matt 5.16).

Bæði þessi tákn, saltið og ljósið, benda okkur á ábyrgð okkar sem lærisveina að hafa áhrif til góðs og bæta líf þeirra sem umhverfis okkur eru. Við erum salt og ljós þegar við lifum þannig að við syrgjum á réttan hátt, erum hreinhjörtuð, hógvær, auðsýnum miskunnsemi, erum friðflytjendur og þolum kúgun. Þannig byrjar Jesús þessa ræðu sína á því að kalla okkur til að gera þessi vanmetnu gildi ríkis hans að raunveruleika í lífi okkar.

`Á hvaða hátt virkar söfnuður þinn sem salt og ljós í þínu byggðarlagi? Að hvaða leyti er byggðarlag þitt betra vegna þess að söfnuður þinn er virkur þar? Hvaða áhrif myndi það hafa á byggðarlag þitt ef söfnuðurinn leystist upp?`