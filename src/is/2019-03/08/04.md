---
title:  Miskunnsami Samverjinn
date:  20/08/2019
---

`Lestu Lúk 10.25-27. Lögvitringurinn sem lagði spurninguna fyrir Jesú kom með staðlaða samantekt af fyrimælum Gamla testamentisins um að lifa Guði þóknanlegu lífi. Hvernig eru þessi tvö fyrirmæli tengd?`

Þegar spurningar voru lagðar fyrir Jesú komst hann oft að niðurstöðum sem voru afar frábrugðnar því sem spyrjandinn leitaði eftir. Svo virðist sem trúað fólk á hans tíma hafi notað mikinn tíma og orku í að rökræða hvað fælist í „náunga“-hugtakinu er það ræddi um fyrirmælin í 3Mós 19.18 um að elska náunga okkar eins og okkur sjálf.

Jesús hafði þegar leitast við að útvíkka skilning fylgjenda sinna á þessu hugtaki þegar hann hvatti þá til að gera öllum gott: „En ég segi yður: Elskið óvini yðar og biðjið fyrir þeim sem ofsækja yður. Þannig sýnið þér að þér eruð börn föður yðar á himnum er lætur sól sína renna upp yfir vonda sem góða og rigna yfir réttláta sem rangláta“ (Matt 5.44, 45).

Þegar sérfræðingur í trúarbragðalögum reyndi að freista Jesú greip hann til þessarar marg-umræddu spurningar: „Hver er náungi minn?“ (Lúk 10.29). Jesús svaraði með frásögninni um miskunnsama Samverjann en raunverulegt svar hans við spurningu lögvitringsins fólst ekki í því að skýrgreina hugtakið „náungi“. Þess í stað sagði Jesús í rauninni: „Far þú og vertu náungi einhvers sem þarfnast hjálpar“ (sjá Lúk 10.36, 37).

`Lestu Lúk 10.30-36. Í hverju felst mikilvægi mismunarins sem Jesús setur fram milli þessara þriggja einstaklinga sem sáu manninn liggja við vegkantinn og þarfnast hjálpar þeirra?`

Eins og var algengt í kennslu Jesú beindi hann skörpustu gagnrýninni að þeim sem töldu sig vera trúaða en sýndu litla umhyggju fyrir þeim sem voru þjáðir. „Í frásögninni um miskunnsama Samverjann lýsir Kristur eðli sannrar trúrækni. Hann sýnir að hún er ekki eingöngu kerfi, trúarsetningar og helgisiðir heldur er hún fólgin í ástundun kærleiksverka, í því að færa öðrum hina mestu blessun með sannri góðvild“ (ÞA, bls. 370).

Jesús bendir á utanaðkomandi aðila, einhvern sem er talinn vera Guði ótrúr, til að sýna fram á hvað Guð kallar alla þá til sem telja sig vera fylgjendur hans. Þegar við komum til Jesú líkt og fyrstu áheyrendur hans og spyrjum hann hvað okkur beri að gera til að öðlast eilíft líf þá segir hann okkur að fara og vera náungar hvers og eins sem er þurfandi.