---
title:  Ríki Maðurinn Og Lasarus
date:  21/08/2019
---

Í dæmisögunni um ríka manninn og Lasarus (sjá Lúk 16.19-31) ber Jesús saman líf tveggja manna, annar var ríkur en hinn bláfátækur. Þar sem ekki var um að ræða félagslega þjónustu, sjúkrahús fyrir almenning eða súpustofur var algengt að þurfandi, óvinnufærir og aðrir bágstaddir einstaklingar betluðu við heimili hinna auðugu. Það var reiknað með því að hinir ríku myndu vera örlátir og miðla af auðæfum sínum til að lina þjáningar þeirra. En í þessari frásögn var hinn ríki „eigingjarn og kærulaus gagnvart þörfum hins þjáða bróður“ (COL, bls. 261). Meðan þeir lifðu yrðu kjör þeirra óbreytt en eftir dauðann mundi Guð gjörbreyta þeim.

`Berðu saman Lúk 16.19-31 og Lúk 12.13-21. Hvað er sameiginlegt með þessum frásögnum og hvað frábrugðið? Hvað kenna þær okkur?`

Það er ekkert í þessum frásögnum sem bendir til þess að mennirnir hafi orðið ríkir af því að gera eitthvað rangt. Ef til vill höfðu þeir lagt hart að sér, gætt sín vandlega og notið blessana Guðs. En eitthvað virðist hafa farið úrskeiðis í afstöðu þeirra til lífsins, Guðs, fjármuna og annarra og það var þeim dýrkeypt um eilífð.

Jesús byggði á vinsælli hugmynd samtímans um líf eftir dauðann en frásögnin um ríka manninn og Lasarus kennir okkur að það sem við veljum í þessu lífi skiptir máli í því komandi. Hvernig við bregðumst við þeim sem leita eða þarfnast hjálpar okkar er ein leið sem sýnir fram á val okkar og forgangsröð. Það er eins og „Abraham“ bendir hinum þjáða auðmanni á að Biblían sér okkur fyrir meira en nægri leiðsögn varðandi betra val: „Þeir hafa Móse og spámennina, hlýði þeir þeim“ (Lúk 16.29)

Jesús kenndi að freistingar auðæfanna—hvort sem um er að ræða að hafa auðinn, halda fast í hann eða leita eftir honum—geta dregið okkur burt frá ríki hans, burt frá öðrum og að okkur sjálfum og trausti til okkar sjálfra. Jesús kallaði okkur til að leita fyrst ríkis hans og miðla þeim sem umhverfis okkur eru, einkum þeim sem eru þurfandi, af þeim blessunum sem við höfuð notið.

`Hver sem fjárhagsstaða okkar kann að vera hvernig getum við gætt okkar að láta ekki peninga okkar eða peningaást brengla viðhorfi okkar til þess sem við ættum að einbeita okkur að sem kristnir menn og konur?`