---
title:  Illt Sigrað Með Góðu
date:  19/08/2019
---

Þegar við lítum á kenningar Jesú þá er gott að hafa í huga þá sem hann talaði við og kringumstæðurnar sem þeir lifðu undir. Jesús var farinn að draga til sín fjölda fólks frá þeim svæðum sem hann starfaði í (sjá Matt 4.25; 5.1). Flestir voru almúgafólk sem lifði undir stjórn rómverska keisaradæmisins en sumir voru leiðtogar Gyðinga og trúarleiðtogar. Líf almennings var erfitt. Fólkið hafði fáa valkosti, hafði háa skatta og var undirokað af trúarlegum hefðum.

Þegar Jesús kenndi þessu fólki var honum greinilega umhugað um að bjóða því leið til að lifa þægilegu lífi með sæmd og hugrekki undir öllum kringumstæðum. Eitt dæmi um það má finna í Matt 5.38-48. Á ýmsum tungumálum eru fyrirmælin sem gefin eru svo velþekkt að þau eru orðin að „klisjum“ eins og „að snúa hinni kinninni að“ eða „að gefa eftir yfirhöfnina.“ En samt ná þær ekki fyllilega því róttæka atferli sem Jesús er að boða.

Margir af áheyrendum Jesú þekktu vel atburðarásina sem Jesús lýsir. Yfirmenn þeirra eða húsbændur réðust oft harkalega að þeim. Þeir voru oft skuldugir og misstu eigur sínar til húsráðenda og lánveitenda. Rómverskir hermenn neyddu þá oft til að vinna fyrir sig. Jesús kenndi fólkinu að bregðast við heilhuga, koma betur fram við kúgara sína en þeir áttu skilið og standa þannig í gegn því að missa sönn gildi þess að vera mannverur. Þegar þessir kúgarar reyndu að beita valdi sínu gat fólkið alltaf valið hvernig það ætti að bregðast við því, mótmælt friðsamlega og flett ofan af böli þeirrar kúgunar og þess óréttlætis sem viðgekkst.

`Berðu saman Matt 5.38-48 og Róm 12.20, 21. Hvernig eigum við að lifa samkvæmt þessum meginreglum? Jesús dró saman allt lögmálið og spámennina, þ.e. öll rit Gamla testamentisins, í einfalda meginreglu sem við könnumst við sem „gullnu regluna:“ „Allt sem þér viljið að aðrir menn geri yður skuluð þér og þeim gera“ (Matt 7.12). Hvað getur þú gert núna sem sýnir að þú leitast við að verða við fyrirmælum hans, sama hvað það kostar?`