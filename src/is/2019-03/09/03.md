---
title:  Aðhlynning Og Vitnisburður Dorkasar
date:  26/08/2019
---

Þegar söfnuðurinn fór að breiðast út—eins og Jesús hafði sagt fyrir um—„í Jerúsalem og allri Júdeu, í Samaríu og allt til endimarka jarðarinnar“ (Post 1.8) tóku hinir nýju fylgjendur upp þráðinn í trú og þjónustu Jesú. Meðal þeirra var Dorkas, sem var einnig þekkt undir nafninu Tabíþa, í borginni Joppe. Hún tók greinilega Jesú alvarlega þegar hann sagði þeim að með því að klæða hinn nakta væri hún að gera það fyrir Jesú sjálfan (sjá Matt 25.38, 40).

`Lestu lýsinguna á Dorkas og aðhlynningarstarfi hennar í Post 9.36. Hvernig væri hægt að lýsa lífi þínu og þjónustustarfi á svipaðan hátt og gert er í þessu versi? Hvernig myndir þú óska að því væri lýst?`

Svo virðist sem hún hafi verið þekkt sem „lærisveinn“ (sjá Post 9.36) en einnig fyrir trúfesti sína, orku og umhyggju fyrir öðrum, jafnvel utan heimaborgar sinnar.

Pétur var staddur í nágrannabænum Lýddu og fólkið í Joppe bað hann að koma vegna ótímabærs dauða Dorkasar (sjá Post 9.37-41). Þegar hann kom til Joppe mætti hann mörgum sem Dorkas hafði hjálpað með starfi sínu meðal hinna fátæku. Það sýndi honum fatnað sem hún hafði búið til og eflaust sagði það honum margar sögur um það hvernig hún hefði hjálpað því og öðrum.

Sú staðreynd að Pétur bað fyrir Dorkas og Guð vakti hana aftur til lífs er auðvitað engin trygging fyrir því að þeim sem gefa sig að því að annast aðra muni alltaf vegna jafn vel. Staðreyndin er sú að Dorkas var þegar búin að vera veik og dáin og Stefán, einn af fyrstu safnaðarþjónunum sem kjörinn hafði verið til að sinna ekkjum safnaðarins, varð fyrsti píslarvotturinn (sjá Post 7.54-60). Líf í þjónustu annarra er ekki dans á rósum. Stundum er það jafnvel erfiðari leið.

En í þessari frásögn kannaðist Guð við kærleika sinn og mátt að verki í lífi og dauða Dorkasar og notaði það til að hafa sterk áhrif á íbúa Joppe: „Þetta barst út um alla Joppe og margir tóku trú á Drottin“ (Post 9.42).

`Ef þú myndir falla frá myndi þá fólk minnast framlags þíns og sakna þess á sama hátt og það minntist framlags Dorkasar og saknaði þess? Hvaða hagnýtu kunnáttu hefur þú—líkt og Dorkas sem kunni að gera klæði—sem þú gætir notað í þjónustu fyrir aðra?`