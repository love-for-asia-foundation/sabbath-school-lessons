---
title:  Nýtt Samfélag
date:  25/08/2019
---

Eftir himnaför Jesú og úthellingu Heilags anda á hvítasunnudaginn fjölgaði hinum trúuðu mjög og þeir stofnuðu frumsöfnuðinn sem var nýtt samfélag meðal fylgjenda Jesú og var upphaflega undir leiðsögn fyrstu lærisveinanna. En þetta nýja samfélag var ekki bara einhver uppfinning þeirra sjálfra heldur byggðist það á kenningum og störfum Jesú og átti rætur að rekja til Gamla testamentisins og spámanna þess.

`Lestu Post 2.42-47 og 4.32-37. Hvað einkennir þessar lýsingar á samfélagi frumsafnaðarins?`

Þó svo virðist sem Ísraelsmenn hafi brugðist að lifa nokkru sinni að fullu í samræmi við áformið um réttlátt og örlátt þjóðfélag þá tók samfélag frumsafnaðarins alvarlega fyrirmælin um að „raunar á enginn þín á meðal að vera fátækur“ (5Mós 15.4). Ein leið til að tjá trú sín á hagnýtan hátt var að miðla af efnum sínum, jafnvel selja hluta af landi sínu og gefa féð sem inn kom (Post 4.34 – 5.2) til að koma til móts við þarfir trúsystkina sinna og vera blessun fyrir þá sem stóðu utan þessa nýja samfélags, einkum með lækningaþjónustu (sjá Post 3.1-11; 5.12-16).

Þetta samfélag var samt langt frá því að vera draumaheimur. Eftir því sem hinum trúuðu fjölgaði jókst spennan varðandi ráðstöfun auðlinda, einkum daglega dreifingu matvæla til ekkna (sjá Post 6.1). Lærisveinarnir sem voru eðlilegir leiðtogar hópsins vildu einbeita sér að boðun fagnaðarerindisins. Þeir þurftu því á nokkurri endurskipulagningu að halda til þess að eiga við kringumstæðurnar.

Sjö menn voru því kjörnir til að einbeita sér að hagnýtum málum safnaðarsamfélagsins. Þetta var e.t.v. í fyrsta sinn að augu þeirra opnuðust fyrir þörfinni á mismunandi starfsþáttum og hæfileikum innan safnaðarins. Jafnframt sýndi það fram á mikilvægi hagnýtrar þjónustu í lífi og vitnisburði safnaðarins. „Þeir sem áttu að sjá um hinn nýstofnaða söfnuð Guðs á tíma kristninnar áttu að nota sömu meginreglur guðrækni og réttlætis, sem leiðbeindu leiðtogum fólks Guðs á tíma Móse og Davíðs“ (AA, bls. 95).

`Reyndu að ímynda þér hvernig allt var í þessum frumsöfnuði. Hvernig getum við endurspeglað þessar meginreglur í dag?`