---
title:  Að Miðla Gjöfum
date:  27/08/2019
---

Eftir að Páll snerist til Krists hóf hann að flytja heiðingjunum fagnaðarerindið. Sú velgengni sem Guð veitti honum vakti mikilvægar spurningar varðandi tengslin milli uppruna kristinnar trúar í heimi Gyðinga og heiðingjanna3 sem fylgdu Jesú. Ráð sem samanstóð af kristnum leiðtogum Gyðinga og heiðingja kom saman í Jerúsalem til að ræða málið og leita leiðsagnar Guðs varðandi þær flóknu spurningar sem upp komu í því sambandi. Við finnum þennan fund og niðurstöður hans skráð í Post 15.

En í skýrslu sinni um þennan fund sem við finnum í Gal 2 bætir Páll mikilvægu atriði varðandi starf sitt meðal heiðingjanna við upplýsingarnar sem komu frá ráðinu í Jerúsalem: „Það eitt var til skilið að við skyldum minnast hinna fátæku og einmitt þetta hef ég líka kappkostað að gera“ (Gal 2.10).

Páll hélt síðan áfram að framfylgja þessu sjálfur (sjá t.d. Post 20.35) á starfsferli sínum. Líkt og frumsöfnuðurinn í Jerúsalem útvíkkaði hann hugsjón hins kristna samfélags til að ná til allra trúsystkina.

`Lestu 2Kor 8.7-15. Hvernig tengir Páll fagnaðarerindið og örlæti?`

Páll notaði einnig tvær tilvitnanir i Gamla testamentið þegar hann hvatti hina trúuðu til að vera örlátir og hlynna að trýsystkinum sínum sem ættu í örðugleikum. Hann vitnaði í frásögnina um það þegar Guð í örlæti sínu sá Ísraelsmönnum fyrir manna í eyðimörkinni sem fyrirmynd um gjafmildi og miðlun til heildarsamfélags safnaðarins (sjá 2Kor 8.15). Hann vitnaði einnig í Slm 112.9: „Hann miðlaði mildilega, gaf hinum snauðu, réttlæti hans varir að eilífu“ (2Kor 9.9).

Páll hvatti lesendur sína til að gefa af fullum ásetningi og leggja reglulega hluta tekna sinna til hliðar svo auðvelt yrði að láta hann eða Títus fá gjafir þeirra þegar þeir heimsæktu söfnuði þeirra til að safna fórnum þeirra og dreifðu þeim meðal þurfandi kristinna einstaklinga í Jerúsalem. Hann notaði reynslu eins safnaðar sem dæmi til að hvetja aðra söfnuði til að sýna álíka gjafmildi. „Þegar menn sjá hvers eðlis þessi þjónusta er munu þeir lofa Guð fyrir að þið farið eftir fagnaðarerindi Krists sem þið játið og gefið með ykkur af örlæti bæði þeim og öllum“ (2Kor 9.13).

`Hvernig ættum við að forgangsraða gjöfum okkar þegar við getum ekki gefið til allra málefna eða þarfa sem eru kynnt fyrir okkur?`

---

_3 Þegar einkum Nýja testamentið talar um „heiðingja“ á það oftast við þá sem voru ekki Gyðingar (Þýð.)._