---
title:  Leiðarvísir Páls Um Farsælt Og Elskuríkt Líf
date:  28/08/2019
---

Rómverjabréfið er best þekkt fyrir ítarlega skýringu sína á kenningunni miklu um frelsun fyrir trú vegna dauða Krists. En eftir að hafa fjallað um þau mál í ellefu köflum kemur áherslubreyting. Páll kemur fram með hagnýtar leiðbeiningar um að lifa farsælu og elskuríku lífi á grundvelli náðar og kærleika Guðs eins og þau birtast í Jesú og frásögninni um fagnaðarerindið: „Því brýni ég ykkur, systkin, að þið vegna miskunnar Guðs bjóðið fram sjálf ykkur að lifandi, heilagri, Guð þóknanlegri fórn. Það er sönn guðsdýrkun af ykkar hendi“ (Róm 12.1). Það sem Páll er í rauninni að segja er við eigum að lifa þannig vegna þess sem Guð hefur gert fyrir okkur í Jesú.

`Lestu og dragðu saman Róm 12 og taktu einkum eftir því sem sagt er um elsku og umhyggju fyrir öðrum, einkum þeim sem eru þurfandi.`

Að vissu leyti er Róm 12 eins og samantekt af mörgum þeirra mála sem Páll fjallar nánar um í öðrum bréfum sínum. Hann nefnir mismunandi hlutverk og gjafir innan safnaðarins, þar á meðal það að þjóna öðrum og uppörva þá og vera örlát (Róm 12.3-8). En það ætti ekki aðeins að gera þetta heldur ætti að gera það vel, af áhuga og umfram allt af kærleika (Róm 12.9-11).

Páll lýsir á hagnýtan hátt hver tilgangur slíks lífs sé. Hann hvetur hina trúuðu til að vera þolinmóð í erfiðleikum og ofsóknum, annast bágstadda, færa frið hvar og hvenær sem það er mögulegt, svara illu með góðu og óréttlæti með vingjarnleik og sigra hið illa með því að gera gott (sjá Róm 12.20, 21).

Þessi kafli gefur yfirlit yfir hvað felst í því að lifa sem ný persóna og þjóna Guði sem einstaklingur og hluti af trúarsamfélagi. Páll sagði þessum nýju fylgjendum Jesú að líf þeirra, forgangsefni og athafnir ættu að breytast vegna þess að þau eru svörun við því sem Jesús hefur gert fyrir þá með krossdauða sínum og voninni um eilíft líf. Í ljósi þess að þeir lifðu undir kúgun og oft í miskunnarlausu samfélagi mitt í rómverska heimsveldinu ráðlagði Páll þeim að lifa á annan hátt: „Fylgið ekki háttsemi þessa heims. Látið heldur umbreytast með hinu nýja hugarfari“ (Róm 12.2).

`Hvaða afstöðu og athæfi í þjóðfélaginu þarftu að standa gegn svo þú getir lifað og elskað betur sem fylgjandi Jesú í dag?`