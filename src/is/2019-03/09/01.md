---
title:  Þjónustustörf Frumsafnaðarins
date:  24/08/2019
---

### Lesefni vikunnar
Post 2.42-47; 4.32-37; Matt 25.38, 40; Post 9.36; 2Kor 8.7-15; Róm 12; Jak 2.1-9.

> <p>Minnistexti</p>
> „Hrein og flekklaus guðrækni fyrir Guði föður er að vitja munaðarlausra og ekkna í þrengingum þeirra og varðveita sjálfan sig óflekkaðan af heiminum“ (Jak 1.27).

Fyrirmælin miklu í Matt 28.18-20 eru meðal þekktustu texta Biblíunnar, að minnsta kosti meðal þeirra sem eru kristnir. Við lítum oft á þau sem boðunaryfirlýsingu og þau hafa oft verið hvati til alls kyns áforma um boðun og útbreiðslu. Á grundvelli þessara texta hafa kristnir menn og konur oft lagt mikið að sér og farið út um allan heim til þess að útbreiða fagnaðarerindið.

En hvað sagði Jesús í þessum miklu fyrirmælum? Hann bauð okkur að gera allar þjóðir að lærisveinum, skíra þá og kenna þeim „að halda allt það sem ég hef boðið yður“ (Matt 28.20). Og eins og við höfum þegar séð þá fjallar mikið af því sem Jesús bauð okkur að gera um að annast þá sem eru þurfandi, þjáðir og þá sem geta ekki séð um sig sjálfir. En við þurfum að muna að þessi fyrirmæli Jesú til lærisveina sinna voru ekki neitt nýmæli, eitthvað sem þeir hefðu hvorki séð né heyrt um fyrr, heldur aðeins framhald af ætlunarverki Jesú sem hann hafði þegar unnið meðan hann starfaði á meðal þeirra. Við sjáum einnig þennan þátt kennslu Jesú í lífi og starfi hins nýja, kristna samfélags sem vann að því að uppfylla fyrirheitið mikla.