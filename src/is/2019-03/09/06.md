---
title:  Jakob Hinn Réttláti
date:  29/08/2019
---

Kristin arfsögn telur að Jakob, bróðir eða stjúpbróðir Jesú, hafi orðið forystumaður frumsafnaðarins í Jerúsalem og sé sami Jakob og veitti ráðinu í Jerúsalem forstöðu (sjá Post 15 og Gal 1 og 2). Ef svo er er hann að öllum líkindum einnig höfundur Jakobsbréfsins.

Jakob var algengt nafn á þessum tíma en ef þetta var allt sami einstaklingurinn var hann einnig þekktur sem safnaðarleiðtoginn Jakob „hinn réttláti“ sem bendir til að hann hafi verið vitur leiðtogi sem lét umönnun annarra hafa forgang og sinnti þeim sem voru gleymdir eða undirokaðir. Bréfinu sem ber hans nafn hefur oft verið lýst sem „orðskviðum Nýja testamentisins“ sem beinir athyglinni að hagnýtri guðrækni og því að lifa viturlega sem fylgjendur Guðs.

Höfundi bréfsins er það kappsmál að minna kristna lesendur sína á að verða „gerendur orðsins og eigi aðeins heyrendur þess, ella svíkið þið sjálf ykkur“ (Jak 1.22) og að sú guðrækni sem máli skipti, sem er hrein og flekklaus fyrir Guði föður, beinist að því að annast um bágstadda og undirokaða og standa gegn spillandi áhrifum þjóðfélagsins sem við lifum í (sjá Jak 1.27).

`Lestu Jak 2.1-9 og 5.1-5. Að hvaða leyti er afstaða Jakobs til hinna ríku frábrugðin því sem tíðkast í flestum þjóðfélögum? Hvaða leiðbeiningar gefur hann varðandi það hvernig söfnuðurinn eigi að koma fram við ríka og fátæka?`

Jakob bendir á að það hjálpi lítið að óska einhverjum velfarnaðar eða jafnvel blessunar Guðs ef þeir þjást af kulda og hungri. Það er miklu áhrifameira að sjá þeim fyrir mat og klæðum og sýna þar með umhyggju okkar fyrir þeim en einungis göfugar tilfinningar og góðar óskir (sjá Jak 2.14-16). Jakob notar þetta sem dæmi um samspil trúar og verka í samhengi við tengsl okkar við Guð. Hann endurtekur einnig (Jak 2.8) það sem Jesús kenndi um að elska náungann eins og okkur sjálf og sýna þar með hvernig hlýða beri því boði í daglegu lífi. Við sýnum það í lífi okkar er við þjónum Guði og öðrum, ekki í því skyni að ávinna okkur frelsun heldur sem ávöxt sannrar trúar.

`Hvers vegna er svo auðvelt fyrir okkur jafnvel ómeðvitað að hænast fremur að þeim ríku en þeim fátæku?`