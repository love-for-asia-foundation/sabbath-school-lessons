---
title:  Til Íhugunar
date:  16/08/2019
---

**WM, bls. 117-124; MH, bls. 29-50; ÞA, bls. 436-445 og 539-554.**

„Guð hefur í orði sínu gefið óvéfengjanlegan vitnisburð um að hann muni refsa þeim sem brjóta lögmál hans. Þeim sem telja sér trú um að hann sé of miskunnsamur til að láta hina brotlegu hljóta réttlátan dóm, ætti að nægja að líta til krossins á Golgata. Dauði hins flekklausa Guðs sonar er sönnun þess að „laun syndarinnar eru dauði,“ að sérhvert brot á lögum Guðs hljóti að kalla réttláta refsingu yfir menn. Hinn syndlausi Kristur varð manninum synd. Hann bar sök misgjörðanna og ásjóna föðurins var honum hulin þar til hjarta hans brast og líf hans var sundurmarið. Öll þessi fórn var til þess gerð að syndarar mættu frelsast. Á engan annan hátt gat maðurinn losnað undan launum syndarinnar. Og sérhver sál sem hafnar friðþægingunni, sem keypt er svo dýru verði, verður að bera í sjálfri sér sekt og refsingu misgjörðanna“ (DM, bls. 371).

**Til umræðu**

`Lesið aftur yfirlýsingu Ellen G. White hér að ofan. Ræðið um raunveruleika óréttvísinnar: að hinn saklausi Kristur þoldi refsingu hinna seku. Hvers vegna er svo mikilvægt að hafa þennnan mikilvæga sannleika ávallt fyrir augum okkar?`

`Jesús mælti aldrei með stjórnmálalegum umbótum í því skyni að koma því ríki til leiðar sem hann fjallaði um. Sagan er full af sorgarsögum um fólk sem beitti ofbeldi og kúgun undir því yfirskyni að það væri að hjálpa þeim sem væru undirokaðir og þjakaðir. Oft varð það til þess að ein stétt kúgara kom í stað annarrar. Þó svo hinir kristnu geti unnið með yfirvöldum að því að reyna að hjálpa þeim sem eru undirokaðir og ættu að gera það, hvers vegna ættu þeir ávallt að gæta sín á því að beita stjórnmálum í því sambandi?`

`Íhugið hvað frelsunaráformið fól í sér. Hinn réttláti Jesús þjáðist fyrir hina óréttlátu, þ.e.a.s. fyrir okkur öll. Hvers vegna ætti þessi mikla fórn fyrir okkur að gera okkur ný í Kristi?`

**Samantekt**:

Í guðspjöllunum er starf Jesú kynnt og útskýrt með því að vísa til starfs spámanna Gamla testamentisins. Gleðifregn fyrir hina snauðu, frelsi fyrir hina kúguðu og lækning fyrir þá sem voru sundurkramdir voru einkenni boðunarstarfs Messíasar og Jesús sýndi það á öllum starfsferli sínum. En í dauða sínum varð hann einnig fyrir barðinu á óréttlæti og vann endanlega sigur yfir því versta í manninum og miskunnarleysi. Vegna hins óréttmæta dauða hans okkar vegna eru syndir okkar fyrirgefnar og við hljótum fyrirheit um eilíft líf.