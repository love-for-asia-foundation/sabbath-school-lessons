---
title:  Kross Krists
date:  15/08/2019
---

Það er uppörvandi að vita til þess að Guð sér og heyrir hróp þeirra sem eru fátækir og undirokaðir. Það er undravert að hann er einnig sá Guð sem í Jesú hefur fundið fyrir og þolað það versta af grimmd þessa heims, kúgun og óréttlæti.  Þrátt fyrir alla þá samúð og gæsku sem Jesús auðsýndi í lífi sínu og starfi var dauði hans afleiðing haturs, öfundar og óréttlætis.

Allt frá angistarfullum bænum Jesú í Getsemane til handtöku hans, „réttarhalda,“ pyntinga, hæðni, krossfestingar og dauða þoldi hann lýjandi eldraunir sársauka, grimmdar, illsku og misþyrmingar. Það sem gerði illt verra var sakleysi hans, hreinleiki og gæska sem urðu fyrir því: „Hann svipti sig öllu, tók á sig þjóns mynd og varð mönnum líkur. Hann kom fram sem maður, lægði sjálfan sig og varð hlýðinn allt til dauða, já, dauðans á krossi“ (Fil 2.7, 8). Með linsu frelsunarsögunnar sjáum við gersemi fórnar Krists fyrir okkur, en við ættum ekki að gleyma hrottaskap þeirra þjáninga og óréttlætis sem hann þoldi.

`Lestu Jes 53.3-6. Hvað segir þessi texti okkur um það sem Jesús þoldi, hinn saklausi sem þjáðist fyrir þá seku? Hvernig hjálpar það okkur að skilja það sem hann þoldi okkar vegna?`

Jesús veit hvernig það er að vera fórnarlamb illsku og óréttlætis. Aftaka saklauss manns er svívirða, hvað þá það að myrða Guð! Guð hefur samsamað sig okkur eins og við erum, sundurmarin og fallin, svo við getum ekki efast um samúð hans, hluttekningu og trúfesti. „Ekki höfum við þann æðsta prest er eigi geti séð aumur á veikleika okkar heldur þann sem freistað var á allan hátt eins og okkar en án syndar“ (Heb 4.15). Hvílík opinberun á eðli Guðs okkar! Við getum vart ímyndað okkur þá gleðifregn um Guð sem krossinn vitnar um.

`Hvers vegna verður dauði Jesú sem staðgengils, ekki einungis okkar heldur þeirra sem við erum að hjálpa, ávallt að vera þungamiðja ætlunarverks okkar og tilgangs einkum þegar við leitumst við að ná til annarra?`