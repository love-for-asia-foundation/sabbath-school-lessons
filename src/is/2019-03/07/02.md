---
title:  Söngur Maríu
date:  11/08/2019
---

Hugsið ykkur hvað er að gerast: Engillinn Gabríel hafði talað við Maríu nokkrum dögum áður og sagt henni að hún ætti að verða móðir Jesú, sonar Hins hæsta. Hún hefur ekki sagt neinum frá því en fer og heimsækir Elísabetu, eldri ættingja sinn, sem átti einnig von á barni fyrir kraftaverk. Elísabet hefur andlegt innsæi og gerir sér grein fyrir fréttum Maríu áður en María fær tækifæri til að segja nokkuð og í sameiningu fagna þær yfir fyrirheitum og gæsku Guðs.

`Lestu Lúk 1.46-55. Taktu eftir hvernig hún blandar lofgjörð fyrir það sem henni var ætlað—„því að mikla hluti hefur Hinn voldugi við mig gert“ (Lúk 1.49)—og því sem er meira almennt. Af hverju ætti lofgjörð okkar og tilbeiðsla að vera bæði persónuleg og almenn?`

Þetta er undursamlegur söngur sem gæti átt heima í Sálmunum eða ritum hebresku spámannanna. María er full undrunar og þakklætis til Guðs. Hún hefur greinilega séð Guð að verki í lífi sínu en hún gerir sér einnig vel grein fyrir því að áform Guðs fyrir þjóð hennar og mannkynið er umfangsmeira.

En María skilur að Guð er ekki aðeins voldugur og lofsverður heldur er hann miskunnsamur og honum virðist einkum vera umhugað um smælingja og þá sem eru undirokaðir eða fátækir. Engillinn var varla farinn eftir að hafa flutt Maríu gleðiboðskapinn um fæðinguna sem var í vændum þegar hún söng: „Valdhöfum hefur hann steypt af stóli og upp hafið smælingja, hungraða hefur hann fyllt gæðum en látið ríka tómhenta frá sér fara“ (Lúk 1.52, 53).

Í upphafi frásagnarinnar um líf Jesú hér á jörðinni er hann kynntur sem stjórnandi (sjá Lúk 1.43) annars konar ríkis. Margir ritskýrendur benda á að það ríki Guðs sem Jesús kom til að setja á stofn yrði andstæða hefðbundinna ríkja þessa heims. Samkvæmt þeirri lýsingu sem við höfum af ríki Jesú yrðu hinir ríku þessa heims lægstir en hinir fátæku og undirokuðu leystir, fylltir og hafnir upp.

`Ef söfnuðurinn ætti að vera mynd af ríki Guðs hve vel endurspeglar hann þá mynd sem María lýsir? Hvernig væri hægt að koma því við án þess að vera ósanngjörn við þá sem eru ríkir og voldugir, sem njóta einnig kærleika Guðs?`