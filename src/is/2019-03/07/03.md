---
title:  Ætlunarverk Jesú
date:  12/08/2019
---

Við vitum ekki hvort textinn sem Jesús valdi að lesa þegar honum var rétt bókrollan til að lesa úr í tengslum við fyrstu opinberu ræðu sína var hinn tiltekni texti dagsins eða texti sem Jesús valdi af ásettu ráði (Jes 61.1, 2). Það er heldur engin tilviljun að frásögnin um þessa stuttu ræðu Jesú (Lúk 4.16-21), sem hann hóf með orðunum: „Í dag hefur ræst þessi ritning í áheyrn ykkar,“ markar upphaf frásagnar Lúkasar af opinberu starfi Jesú.

Jesús virðist taka upp þráðinn um hið frábrugðna ríki sem María söng um og gera það að veruleika með störfum sínum. Jesús notar spádóm Jesaja til að útskýra það sem hann var að gera og áformaði að gera en það var einnig önnur leið til að tjá það sama sem María hafði lýst 30 árum áður. Gleðifregn Jesú var einkum beint að hinum snauðu, þjáðu og undirokuðu og snerist um þá.

Jesús tileinkaði sér þessi vers frá Jesaja sem yfirlýsingu um meginmarkmið sitt. Starf hans og ætlunarverk áttu að vera bæði andleg og hagnýt og hann ætlaði sér að sýna fram á að það tvennt er ekki eins fjarlæg hvort öðru og við stundum höldum. Í augum Jesú og lærisveina hans fól andleg umhyggja fyrir fólkinu í sér m.a. að hyggja að því líkamlega og á hagnýtan hátt.

`Lestu og berðu saman Lúk 4.16-21 og 7.18-23. Hvers vegna heldur þú að Jesús hafi svarað eins og hann gerði? Hvernig myndir þú svara svipuðum spurningum um guðdóm Jesú og hlutverk hans sem Messías?`

Þegar Jesús sendi út lærisveina sína voru fyrirmæli hans til þeirra einnig í samræmi við þetta ætlunarverk hans. Jafnframt því að boða „himnaríki er í nánd“ (Matt 10.7) áttu þeir að lækna sjúka, vekja upp dauða, hreinsa líkþráa og reka út illa anda. „Gefins hafið þér fengið, gefins skuluð þér láta í té“ (Matt 10.8). Starf þeirra í nafni hans átti að endurspegla gildi og meginreglur starfs Jesú og ríkisins sem þeir buðu fólkinu að ganga inn í. Lærisveinarnir áttu að ganga til liðs við Jesú í ætlunarverki hans að lyfta upp þeim sem voru minnst metnir og glataðir.

`Hvernig höldum við jafnvægi milli þessa starfs og hinna mikilvægu boðskapa englanna þriggja til heimsins sem er á barmi glötunar? Hvers vegna verður allt sem við gerum að vera á einn eða annan hátt tengt boðun boðskaparins til nútímans?`