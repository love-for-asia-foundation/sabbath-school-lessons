---
title:  Hreinsun Musterisins
date:  14/08/2019
---

Þegar við lesum frásagnir guðspjallanna um Jesú heillumst við oft af nærgætni hans, umhyggju hans fyrir þeim sjúku og börnum, leit hans að þeim sem voru týndir og því sem hann hefur að segja um ríki Guðs. Það er e.t.v. ástæðan fyrir því að okkur kemur nokkuð á óvart harka hans og hve beinskeyttur hann var gagnvart trúarleiðtogum samtímans og athöfnum þeirra.

`Lestu Matt 21.12-16; Mrk 11.15-19; Lúk 19.45-48 og Jóh 2.13-17. Hvers vegna ætli þessar frásagnir séu skráðar í öllum guðspjöllunum?`

Það ætti varla að vekja furðu að þessi atburður er nefndur í öllum guðspjöllunum. Það er frásögn full af tilþrifum, einhverju sem er að gerast og ákafa. Jesús var greinilega áhyggjufullur yfir því að musterið væri notað á þennan hátt og sala fórnardýra væri komin í stað sannrar tilbeiðslu. Hvílík vanhelgun á öllu því sem þessar fórnir áttu að tákna: fórnardauða hans fyrir syndir heimsins!

Hin beinu viðbrögð Jesú féllu vel að hefðum hebresku spámannanna. Jesús eða höfundar allra guðspjallanna benda á það þegar þeir vitna í Jesaja, Jeremía eða Sálmana er þeir útskýra það sem var að gerast í þessari frásögn. Fólkið kannaðist við Jesú sem spámann (sjá Matt 21.11) og kom til hans þar sem hann læknaði og kenndi í musterisgarðinum eftir að hafa rekið út kaupmennina og víxlarana. Fólkið fann lækningu í snertingu hans og von skapaðist í hjörtum þess við að hlusta á kennslu hans.

Trúarleiðtogarnir könnuðust einnig við Jesú sem spámann—einhvern sem var hættulegur valdi þeirra og stöðugleika þjóðfélagsskipunarinnar—og þeir gengu á brott til að leggja áform um að ráða Jesú af dögum á sama hátt og fyrirrennarar þeirra höfðu lagt á ráðin gegn spámönnum fyrri alda (sjá andstæðuna í Lúk 19.47, 48).

`Hvað getum við sem safnaðarmeðlimir lagt af mörkum til að tryggja að söfnuður okkar verði aldrei slíkur sem þarfnast þess sem musterið þarfnaðist á tíma Jesú? Hvernig getum við komist hjá slíkum andlegum hættum? Hverjar eru sumar þeirra?`