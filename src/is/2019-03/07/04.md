---
title:  Jesús Læknar
date:  13/08/2019
---

Guðspjöllin eru full af frásögnum um kraftaverk Jesú, einkum lækningar hans. Eins og Jesaja hafði sagt fyrir læknaði hann blinda og leysti þá sem höfðu verið í fjötrum sjúkdóma, sumir jafnvel um fjölda ára (sjá t.d. Mrk 5.24-34; Jóh 5.1-15). En Jesús gerði meira. Hann lét lamaða ganga á ný, læknaði holdsveika, ekki aðeins með orði sínu heldur snerti hann þá þótt þeir væru „óhreinir,“ réðst gegn djöflaöndum sem heltóku hug manna og líkama, og hann reisti jafnvel upp frá dauðum.

Búast mætti við að hann hafi notað þessi kraftaverk til þess að draga fólksfjöldann til sín og sanna mátt sinn fyrir þeim sem höfðu efasemdir um hann eða gagnrýndu. En svo var ekki alltaf. Þess í stað gaf Jesús þeim sem hann læknaði fyrirmæli um að segja engum frá því. Þó svo mætti virðast að þeir sem höfðu læknast þannig myndu eiga erfitt með að fylgja þeim fyrirmælum og halda þeim dásamlegu fréttum leyndum þá var Jesús að reyna að sýna fram á að kraftaverk hans hefðu meiri merkingu en einungis að vera sjónarspil. Endanlegur tilgangur þeirra var að fólkið fyndi hjálpræðið í honum.

En lækningakraftaverk Jesú létu í ljós umhyggju Jesú. Til dæmis sjáum við þegar Matteus segir frá því þegar Jesús bjó sig undir að metta 5000 manns: „Þegar Jesús steig á land sá hann þar margt manna, hann kenndi í brjósti um þá og læknaði þá er sjúkir voru“ (Matt 14.14). Jesús fann til með þeim sem liðu og hann gerði það sem hann gat fyrir fólkið sem hann kom í snertingu við og hjálpaði því og lyfti því upp.

`Lestu spádóm Jesaja í Matt 12.15-21. Á hvern hátt benda Jesaja og Matteus á að það sem Jesús gerði hafði meiri merkingu en aðeins lækningu tiltölulega fárra sem voru sjúkir?`

„Sérhvert kraftaverk sem Kristur gerði var tákn um guðdóm hans. Hann var að vinna starfið sem spáð hafði verið um Messías. En í augum faríseanna voru þessi miskunnarverk bein ögrun. Leiðtogar Gyðinga litu á mannlegar þjáningar með tilfinningasnauðu afskiptaleysi. Í mörgum tilfellum hafði eigingirni þeirra og ofbeldi valdið hrellingum sem Kristur aflétti. Þannig voru kraftaverk hans það sama og að sakfella þá“ (ÞA, bls. 302).

Lækningakraftaverk Jesú báru vott um samúð og réttlæti. En þau voru aldrei það sem allt snerist um. Allt sem Kristur gerði var í rauninni gert með það fyrir augum að leiða fólkið til eilífs lífs (sjá Jóh 17.3).