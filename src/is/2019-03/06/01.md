---
title:  Tilbiðjið Skaparann
date:  03/08/2019
---

### Lesefni vikunnar
Slm 115.1-8; 5Mós 10.17-22; Slm 101.1; Jes 1.10-17; Jes 58; Mrk 12.38-40.

> <p>Minnistexti</p>
> „Nei, sú fasta sem mér líkar er að leysa fjötra rangsleitninnar, láta rakna bönd oksins, gefa frjálsa hina hrjáðu og sundurbrjóta hvert ok, það er að þú miðlir hinum hungruðu af brauði þínu, hýsir bágstadda, hælislausa menn og ef þú sérð klæðlausan mann, að þú klæðir hann og firrist ekki þann sem er hold þitt og blóð“ (Jes 58.6, 7).

Jafnvel lauslegur yfirlestur rita spámannanna í Gamla testamentinu vekur athygli okkar á áhyggjum þeirra vegna illrar meðferðar á fátækum og undirokuðum. Spámennirnir og sá Guð sem þeir voru talsmenn fyrir voru hneykslaðir yfir því sem þeir sáu meðal nágrannaþjóðanna (sjá Am 1 og 2). En þeir voru einkum reiðir og sorgmæddir vegna illra verka fólks Guðs sem hafði notið svo margra blessana hans. Það hefði átt að vita betur bæði á grundvelli sögunnar og einnig á grundvelli þeirra laga sem Guð hafði gefið því.

Það er einnig athyglisvert að margar af þekktustu yfirlýsingunum um réttvísi og ranglæti í spádómsritum Gamla testamentisins eru gefnar í samhengi við fræðslu um tilbeiðslu. Við munum sjá að sönn tilbeiðsla er ekki takmörkuð við eitthvað sem gerist við trúarlega helgiathöfn. Sönn tilbeiðsla felur einnig í sér að taka þátt í hyggju Guðs varðandi velferð annarra og leitast við að lyfta þeim upp sem eru undirokaðir og gleymdir.