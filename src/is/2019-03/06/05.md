---
title:  Sönn Tilbeiðsla
date:  07/08/2019
---

Þegar spámennirnir útskýrðu tengslin milli tilbeiðslu og réttlætis var einn þáttur sem þeir bentu ítrekað á: Virk umhyggja fyrir þeim snauðu og kúguðu og það að rétta hinum þurfandi hjálparhönd er mikilvægur þáttur tilbeiðslunnar. Þessi tengsl koma greinilega fram í Jes 58.

`Lestu Jes 58. Hvað hefur komið fyrir tengslin milli Guðs og fólks hans samkvæmt lýsingunni í fyrri hluta þessa kafla?`

Eins og við höfum þegar séð beinist þessi gagnrýni að fólki sem er trúarlega virkt. Það virðist leita Guðs í einlægni en svo virðist sem það virki ekki. Þess vegna segir Guð að það eigi að reyna að breyta tilbeiðsluformi sínu, reyna aðra leið til að þjóna Guði. Samkvæmt hans vali ætti fólkið að „leysa fjötra rangsleitninnnar, láta rakna bönd oksins, gefa frjálsa hina hrjáðu og sundurbrjóta sérhvert ok“ (Jes 58.6). Fólkið ætti einnig að miðla hinum hungruðu af brauði sínu, hýsa bágstadda, hælislausa menn og hjálpa þeim sem eru þurfandi.

Slíkar athafnir eru ekki sagðar vera einasta leiðin til tilbeiðslu en Guð leggur áherslu á þær sem tilbeiðsluleið sem sumir myndu kjósa umfram hefðbundin tilbeiðsluform. Tilbeiðsla er þannig ekki aðeins innhverf heldur eitthvað sem færir blessun öllum þeim sem eru umhverfis þá sem tilbiðja Guð. „Hinn sanni tilgangur trúarbragðanna er að leysa menn undan oki syndarinnar, fjarlægja umburðarleysi og kúgun og efla réttvísi, frelsi og frið“ (4SDABC, bls. 306).

Í Jes 58.8-12 heitir Guð blessunum vegna slíkrar tilbeiðslu. Í rauninni er Guð að segja að ef fólkið hugsaði minna um sig sjálft myndi það finna að Guð starfaði með því og notaði það til að færa lækningu og endurreisn.

Það er eftirtektarvert að þessi kafli tengir slíka tilbeiðslu við endurnýjun á unaðsfylltu helgihaldi hvíldardagsins. Við höfum þegar litið á nokkur af hinum sterku tengslum milli hvíldardagsins og þjónustu en þessi vers fjalla um báða þessa þætti er þau kalla fólkið til að lífga upp tilbeiðslu sína og finna blessun Guðs. Ellen G. White kemst þannig að orði: „Sú ábyrgð að sinna miskunnar- og góðgerðarstörfum hefur verið lögð á þá sem halda hvíldardag Drottins“ (WM, bls. 121)