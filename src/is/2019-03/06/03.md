---
title:  Tilefni Til Tilbeiðslu
date:  05/08/2019
---

Í allri Biblíunni er fólk Guðs hvatt til að tilbiðja Guð en jafnframt er okkur sífellt gefnar ástæður fyrir því. Okkur er sagt að tilbiðja hann vegna þess hver hann er, vegna þess sem hann hefur gert og vegna margvíslegra eiginleika hans, þar á meðal gæsku hans, réttlætis og miskunnar. Þegar við erum minnt á hvernig Guð er, hvað hann hefur gert fyrir okkur (einkum með krossdauða Krists) og það sem hann hefur lofað að gera, ættum við öll að hafa ærna ástæðu til að tilbiðja og lofa Guð.

`Lestu 5Mós 10.17-22; Slm 101.1; 146.5-10; Jes 5.16 og 61.11. Hvað nefna þessir textar sem ætti að hvetja okkur til að tilbiðja og lofa Guð?`

Þessar ástæður voru ekki ókunnar fólki Guðs. Sumar af innilegustu tilbeiðslustundum Ísraelsmanna sem voru nýleystir úr ánauð komu sem svörun við íhlutun Guðs þeim til hjálpar. Til dæmis má nefna að þegar þjóðin var leidd út úr Egyptalandi og var komin yfir Rauðahafið leiddu Móse og Mirjam fólkið í lofsöng til Guðs fyrir það sem fólkið hafði séð og verið leyst undan (sjá 2Mós 15).

Það átti ekki að gleyma réttlæti Guðs og miskunn eins og þau birtust í þessum atburðum. Fólkið hélt þessum frásögnum lifandi með því að endurtaka þær reglubundið svo athafnir og réttlæti Guðs héldu áfram að vera hvatning fyrir tilbeiðslu þess um árabil og fyrir næstu kynslóðir. Við finnum eitt dæmi um slíka endursögn og tilbeiðslu í 5Mós 10.17-22.

Réttvísi Guðs er fyrst og fremst hluti af því sem hann er, kjarnaþáttur í eðli hans. „Nei, vissulega breytir Guð ekki ranglega og Hinn almáttki hallar ekki réttinum“ (Job 34.12). Guð er réttlátur og honum er umhugað um réttvísina, en það er góð ástæða fyrir því að tilbiðja hann og lofa.

Í öðru lagi bera réttlátar athafnir Guðs í garð fólks síns og þeirra sem eru snauðir og kúgaðir vott um réttvísi hans. Réttvísi hans er ekki einungis lýsing á eðli hans. Þess í stað talar Biblían um Guð sem heyrir kvein hinna snauðu (Job 34.28) og vinnur að því af kappi að leiðrétta rangindin sem eru svo augljós í heimi okkar. Að lokum mun það að fullu rætast þegar Guð kveður upp dóm sinn og endurskapar heiminn.

`Ef Ísrael hafði ástæðu til að lofsyngja Drottni hve miklu fremur höfum við þá ekki ástæðu til að syngja honum lof eftir það sem gerðist á krossinum?`