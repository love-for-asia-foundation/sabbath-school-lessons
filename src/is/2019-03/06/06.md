---
title:  Miskunn Og Trúfesti
date:  08/08/2019
---

Þegar nokkrir af trúarleiðtogunum mættu Jesú og gagnrýndu hann fyrir að neyta matar með „syndurum“ vitnaði hann í Hósea spámann og sagði þeim að líta aftur í bækur sínar og finna út hvað Guð átti við þegar hann sagði: „Miskunnsemi vil ég, ekki fórnir“ (Matt 9.13; tilvitnun í Hós 6.6).

Eins og við munum sjá þá einkenndist líf Jesú af umhyggju og þjónustu. Samskipti hans við aðra, lækningakraftaverk hans og margar af dæmisögum hans sýndu fram á að þannig líf væri besta leiðin til að sýna fram á hollustu við Guð. Trúarleiðtogarnir voru mestu gagnrýnendur hans, en einnig þeir sem hann gagnrýndi mest. Líkt og trúarleiðtogarnir á tíma Jesaja töldu þeir að þeir tryggðu sérstök tengsl sín við Guð með trúariðkunum sínum á sama tíma og þeir féflettu hinn fátæka og vanræktu hinn þurfandi. Tilbeiðsla þeirra var ekki í samræmi við athafnir þeirra og Jesús dró ekkert úr fordómum sínum á slíkri hræsni.

`Lestu Mrk 12.38-40. Er athugasemd Jesú um að „þeir mergsjúga heimili ekkna“ óviðeiandi í þessu samhengi eða er það einmitt það sem Jesús er að beina athyglinni að? Hvers vegna telur þú að „þeir muni fá því þyngri dóm?“`

Ræða Jesú sem skráð er í Matt 23 er e.t.v. sú ræða hans sem vekur mesta skelfingu, einkum á meðal trúaðra einstaklinga. Jesús benti ekki aðeins á að trú þeirra hjálpaði ekki þeim sem væru bágstaddir í lífinu heldur yki hún á byrðar þeirra. Með atferli sínu eða stundum athafna- og umhyggjuleysi læstu þeir himnaríki fyrir mönnum (Matt 23.13).

En Jesús tók einnig undir með spámönnum fyrri alda sem bentu á bilið milli trúariðkana þeirra og þess óréttlætis sem þeir létu viðgangast og högnuðust af. „Vei yður, fræðimenn og farísear, hræsnarar! Þér gjaldið tíund af myntu, anís og kúmeni en hirðið ekki um það sem mikilvægast er í lögmálinu, réttlæti, miskunn og trúfesti“ (Matt 23.23). Jesús flýtti sér að bæta því við að trúariðkanir eru ekki rangar í sjálfum sér en þær ættu ekki að koma í stað þess að vera sanngjörn í samskiptum okkar við aðra.

`Hvernig getum við komist hjá því að halda að það sé nóg að hafa og þekkja sannleikann?`