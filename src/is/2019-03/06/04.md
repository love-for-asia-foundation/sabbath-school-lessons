---
title:  Trúarlegir Kúgarar
date:  06/08/2019
---

Mestallan tímann sem ríki Ísraels og Júda voru við líði sneri fólkið til musterisins og tilbað Guð þó svo tilbeiðsla þess væri oft með ívafi hjáguðadýrkunar og trúarbragða nágrannaþjóðanna. En samkvæmt spámönnunum nægði jafnvel besta viðleitni fólksins ekki til að snúa því frá því illa sem viðgekkst daglega í landinu. Og engu máli skipti hve hart það lagði að sér að vera trúrækið í tilbeiðslugerð sinni þá gat sálmasöngur þess ekki yfirgnæft hróp hinna snauðu og kúguðu.

Amos lýsir þeim sem lifðu samtíma honum sem þeim sem „[troða] fátæklingana niður og [gera] út af við þurfamenn í landinu“ (Am 8.4). Hann sá hvernig þeir vildu flýta sér með helgisiðina svo þeir gætu opnað markaðinn að nýju og snúið aftur til óheiðarlegra viðskipta eins og að „[kaupa] umkomulausa fyrir silfur og fátæklinginn fyrir eina ilskó“ (Am 8.6).

`Lestu Jes 1.10-17; Am 5.21-24 og Mík 6.6-8. Hvað var Drottinn að segja þessu trúhneigða fólki um helgisiði þess?`

Fyrir munn spámanna sinna er Guð harðorður þegar hann hæðist að trúarbrögðum og tilbeiðslu sem er ekki í tengslum við og jafnvel í andstöðu við þjáningu og kúgun þeirra sem eru umhverfis þá sem iðka þau. Í Am 5.21-24 lesum við að Guð segist „hata“ og „fyrirlíta“ hátíðir fólksins og hafa ógeð á tilbeiðslu þess. Hann fyrirlítur samkomur þess og lítur ekki við fórnum þess og tónlist.

Í Míka 6 sjáum við í vaxandi mæli ýktar og jafnvel hæðnislegar tillögur um hvernig fólkið geti best tilbeðið Guð. Í hæðni stingur spámaðurinn upp á að færa brennifórnir, eykur síðan magn þeirra í þúsundir hrúta og tugþúsundir lækja af olífuolíu (Mík 6.7) áður en hann nær hámarki með þeirri skelfilegu tillögu, sem var samt ekki óþekkt, að fórna frumburðinum til að ávinna sér hylli Guðs og fyrirgefningu.

En að lokum bendir hann á að það sem Drottinn virkilega vænti: „Þess eins að þú gerir rétt, ástundir kærleika og þjónir Guði í hógværð“ (Mík 6.8).

`Hefur þú einhvern tímann gripið sjálfa(n) þig í að vera meira upptekin(n) af helgiathöfnum og siðum en að hjálpa þeim sem eru þurfandi í kringum þig? Hvað lærðir þú af þeirri reynslu?`