---
title:  Hjáguðadýrkun Og Undirokun
date:  04/08/2019
---

Skömmu eftir að Guð leiddi Ísraelsþjóðina út úr Egyptalandi mætti hann henni við Sinaífjallið þar sem hann gaf henni boðorðin tíu skráð á steintöflur, þar á meðal fyrstu tvö boðorðin sem vara við tilbeiðslu annarra guða og því að gera skurðgoð (sjá 2Mós 20.2-6). Fólkið hét að gera allt sem þeim hafði verið boðið að gera og lifa sem fólk hans (sjá 2Mós 24.1-13).

En síðan dvaldist Móse á fjallinu í næstum sex vikur og fólkið fór að undrast um hvað hefði orðið um hann. Múgurinn þrýsti á Aron og hann gerði gullkálf og leiddi fólkið til að færa honum fórnir, en að því loknu „settist fólkið til að eta og drekka og stóð síðan upp til að skemmta sér“ (2Mós 32.6). Bæði Drottinn og Móse hneyksluðust yfir því hve fljótt fólkið hafði snúið sér frá Guði og að dýrkun hjáguða, og svo virðist sem það hafi einungis verið fyrir meðalgöngu Móse að Ísraelsþjóðin slapp við þá refsingu sem hún átti skilið (sjá 2Mós 32.30-34).

En hjáguðadýrkun var freisting sem fólk Guðs féll alltof oft fyrir. Konungasaga Ísraels og Júda er rofin af tímabilum hjáguðadýrkunar sem oft fól í sér svívirðilegar athafnir sem sumir konunganna leiddu fólkið til að taka þátt í við tilbeiðslu þessara guða. Það var slík ótrúmennska sem var síendurtekið þema spámannanna sem Guð sendi til að kalla fólkið aftur til sín. Á sama tíma og þeir hvöttu til vakningar og siðbótar kölluðu þeir einnig eftir því að hlynna bæri betur að þeim sem voru fátækir, þurfandi og hjálparvana á meðal fólksins.

`Lestu Slm 115.1-8. Hver er megináhersla höfundarins í þessum versum?`

Það er tilhneiging mannanna að verða líkir því eða þeim sem þeir dýrka eða beina huga sínum að. Það var því eðlilegt að það dragi úr umhyggjunni fyrir öðrum og réttlætinu þegar fólk Guðs sneri sér frá því að tilbiðja Guð réttlætisins og að falsguðum nágrannaþjóðanna sem voru tíðum taldir vera stríðs- eða frjósemisguðir. Þegar fólkið valdi aðra guði breyttist afstaða þess á mörgum sviðum, þ.á.m. hvernig það kom fram við aðra. Ef það hefði verið Drottni trúfast hefði það borið sömu umhyggju og hann fyrir þeim sem voru þurfandi á meðal þess.

`Hugleiddu nánar hugmyndina um að við verðum lík því sem við dýrkum eða tilbiðjum. Hvernig sérðu þá meginreglu koma fram í dag?`