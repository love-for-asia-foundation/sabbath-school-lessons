---
title:  Hið Eilífa Fagnaðarerindi
date:  05/09/2019
---

Hið ummyndandi boð fagnaðarerindisins og skírskotun þess til sérhverrar þjóðar, kynkvíslar, tungu og lýðs (Opb 14.6) hafa verið virk í allri sögu kristninnar. En Opinberunarbókin lýsir endurnýjaðri boðun þessa boðskapar um Jesú og öllu því sem honum fylgir allt til tíma endalokanna.

`Lestu Opb 14.6, 7. Hvernig er hinn almenni skilningur á fagnaðarerindinu—oftast dreginn saman með orðum Jóh 3.16—innifalinn í boðskap engilsins í 7.versinu?`

Í Opb 14.7 finnum við þrjú lykilatriði dregin saman sem við höfum þegar séð í rannsókn okkar á „áhyggjum“ Guðs yfir hinu illa, fátækt og kúgun eins og þau birtast í frásögnum Biblíunnar:

Dómur. Þeir sem hafa verið undirokaðir í aldanna rás hafa endurtekið kallið eftir dómi og réttlæti. Sem betur fer bregður Biblían upp mynd af Guði sem heyrir hróp þeirra sem eru í neyð. Eins og oft kemur fram m.a. í Sálmunum líta þeir sem verða fyrir óréttlæti á dóminn sem gleðifregn.

Tilbeiðsla. Rit spámannanna tengja oft tilbeiðslu og góð verk, einkum þegar þeir bera saman tilbeiðslu þeirra sem telja sig vera fólk Guðs og það ranga sem það hefur aðhafst og haldið fast við. Í Jes 58 segir Guð t.d. beint að sú tilbeiðsla sem hann þrái mest sé vinsemd og umhyggja fyrir fátækum og þeim sem eru þurfandi (sjá Jes 58.6, 7).

Sköpun. Eins og við höfum séð er einn grundvallarþátturinn í kalli Guðs eftir réttlæti sú staðreynd að mannkynið er ein fjölskylda, við erum öll sköpuð í mynd hans, hann elskar okkur og við erum öll dýrmæt í augum hans og enginn ætti að féfletta eða undiroka annan til að hagnast á honum. Það virðist ljóst að þessi boðun fagnaðarerindisins á tíma endalokanna sé víðtækt kall um að veita viðtöku þeirri björgun, endurlausn og endurreisn sem Guð býður föllnu mannkyni. Þar af leiðandi er það svo að þrátt fyrir deilur um sanna og falska tilbeiðslu og ofsóknir (sjá Opb 14.8-10) mun Guð eiga lýð sem stendur fast á því sem er rétt, heldur fast við boðorð Guðs og hefur Jesú trú mitt í öllu því versta.

`Hvernig getum við fundið leið til að þjóna þeim sem eru í neyð og jafnframt miðla þeim af þeirri von og þeim viðvörunum sem finnast í boðskap englanna þriggja?`