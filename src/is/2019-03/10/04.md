---
title:  Náð Og Góð Verk
date:  03/09/2019
---

`Dragðu saman innihald Ef 2.8-10 með eigin orðum. Hvað segja þessi vers okkur um sambandið milli náðar og góðra verka?`

Biblían segir okkur að við vorum sköpuð til að tilbiðja Guð og þjóna öðrum. Við getum einungis ímyndað okkar hvernig allt væri í syndlausu umhverfi.

Vegna syndarinnar þekkjum við einungis heim fullan af harmkvælum. Sem betur fer opnar náð Guðs, eins og hún birtist í fórn Jesú fyrir syndir heimsins, leiðina til fyrirgefningar og lækningar. Því er það svo að þó svo syndin hafi eyðilagt líf okkar þá einkennist það enn meira af handbragði Guðs og hann notar okkur til að vinna með honum að því að leitast við að lækna og endurbæta það sem er skaddað eða í sárum í lífi annarra (sjá Ef 2.10). „Þeim sem hafa móttekið ber að veita öðrum. Neyðaróp koma úr öllum áttum. Guð kallar menn til að þjóna meðbræðrum sínum með gleði“ (MH, bls. 103).

Við þurfum að muna að við gerum ekki góð verk, eins og t.d. að annast um fátæka, lyfta upp kúguðum, gefa hungruðum mat, í því skyni að öðlast frelsun eða hylli Guðs. Fyrir trú njótum við í Kristi alls þess álits Guðs sem við nokkurn tímann þörfnumst. Þess í stað könnumst við við að við séum syndarar og fórnarlömb syndarinnar en Guð elskar okkur samt og endurleysir. Þó svo við berjumst enn við freistingar eigingirni og ágirndar þá býður náð Guðs okkur nýtt líf og kærleika sem munu ummynda líf okkar.

Þegar við lítum á krossinn sjáum við hina miklu og fullkomnu fórn sem var færð okkar vegna og við gerum okkur grein fyrir því að við getum ekki bætt neinu við það sem okkur býðst í Kristi. En það þýðir samt ekki að við ættum ekki að bregðast einhvern veginn við því sem okkur hefur verið gefið í Kristi. Þvert á móti, við verðum að bregðast við og hvað er betri leið en að auðsýna öðrum kærleika sem viðbrögð við þeim kærleika sem okkur hefur verið sýndur?

`Lestu 1Jóh 3.16, 17. Hvernig lýsa þessi vers á áhrifamikinn hátt hvernig við ættum að bregðast við því sem krossinn sýnir okkur?`