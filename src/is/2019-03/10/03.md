---
title:  Samúð Og Iðrun
date:  02/09/2019
---

Samtvinnaðar frásagnir um hjálpræðið og deiluna miklu fá okkur til að viðurkenna ákveðinn sannleika um lífið sem er grundvallaratriði fyrir okkur til að skilja heiminn og okkur sjálf, en það er að við og heimur okkar erum fallin, brotleg og syndug. Heimur okkar er ekki eins og honum var ætlað að vera og þó svo við berum enn mynd Guðs, sem skapaði okkur, þá erum við hluti af heimi í lamasessi. Sú synd sem er í lífi okkar er sama eðlis og það illa sem veldur sársauka, kúgun og þrælkun um allan heim.

Þess vegna er rétt af okkur að finna fyrir sársauka, óþægindum, sorg og harmkvælum heimsins og þeirra sem lifa umhverfis okkur. Við værum vélmenni ef við fyndum ekki fyrir sársauka lífsins umhverfs okkur. Sorgarljóðin í Sálmunum, sorg Jeremía og annarra spámanna og tár og samúð Jesú sýna fram á hve viðeigandi slík viðbrögð eru vegna illsku heimsins og einkum gagnvart þeim sem verða oft fyrir barðinu á því illa.

`Lestu Matt 9.36; 14.14; Lúk 19.41, 42 og Jóh 11.35.  Hvað var það sem vakti samúð Jesú í þessum tilvikum? Hvernig getum við haft hjarta sem finnur til með þeim sem eru í sárum umhverfis okkur?`

Við verðum líka að muna að syndin og hið illa eru ekki einungis umhverfis okkur eða afleiðing af því að einhver annar hefur hrasað: „Ef við segjum: „Við höfum ekki synd, þá blekkjum við okkur sjálf og sannleikurinn er ekki í okkur“ (1Jóh 1.8). Samkvæmt skilningi spámanna Biblíunnar var syndin harmsaga, ekki fyrst og fremst vegna þess að einhver braut „reglurnar“ heldur vegna þess að hún rauf sambandið milli Guðs og fólks hans og einnig vegna þess að synd okkar særir aðra. Það getur verið smávegis eða mikið, en það er illt engu að síður.

Eigingirni, ágirnd, illkvitni, fordómar, fáfræði og kæruleysi eru rætur allrar illsku heimsins, óréttlætis, fátæktar og kúgunar. Fyrsta skrefið til að glíma við það illa er að játa syndugleika okkar og leyfa kærleika Guðs að búa sér þann stað í hjarta okkar sem honum ber. „Ef við játum syndir okkar, þá er hann trúr og réttlátur svo að hann fyrirgefur okkur syndirnar og hreinsar okkur af öllu ranglæti“ (1Jóh 1.9).

`Líttu á þig sjálfa(n). Að hvaða leyti ertu brotleg(ur) og þar með hluti af vandamálinu? Hvað er einasta lausnin, og hvert getum við einungis leitað eftir hjálp?`