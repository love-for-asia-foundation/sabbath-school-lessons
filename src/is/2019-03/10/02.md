---
title:  Því Svo Elskaði Guð
date:  01/09/2019
---

Í Jóh 3.16 lesum við: „Því svo elskaði Guð heiminn....“ Frelsunaráformið á ekki einungis við um mannkynið heldur nær það einnig til alls sköpunarverksins.

`Lestu Róm 8.20-23. Hvað segja þessi vers okkur um víðtækari málefni frelsunaráformsins?`

Að einu leyti er það auðvitað rétt að hjálpræðið hafi með það að gera að sérhvert okkar hafi persónuleg tengsl við Drottin. En það felur meira í sér. Réttlæting hefur ekki aðeins með fyrirgefningu synda okkar að gera. Ef allt væri eins og það ætti að vera ætti hjálpræðið einnig að vera um það hvernig Drottinn fyrir tilstilli Jesú og mátt Heilags anda skapar fjölskyldu Guðs sem fagnar yfir fyrirgefningu sinni og fullvissunni um frelsun m.a. með því að vera vitni í heiminum með góðum verkum sínum.

`Lestu Jóh 3.16, 17. Hvernig eykur 17. versið skilning okkar á 16. versinu?`

Við getum tekið því að Guð elski annað fólk en okkur. hann elskar þá sem við elskum og við fögnum yfir því. Hann elskar einnig þá sem við reynum að ná til og þegar við gerum okkur grein fyrir þeim sannleika hvetur það okkur til að ná til þeirra. En hann elskar einnig þá sem okkur líður ekki vel að vera nálægt eða við erum jafnvel hrædd við. Guð elskar alla alls staðar, jafnvel þá sem okkur fellur ekki sérlega vel við.

Við sáum þetta m.a. í sköpunarverkinu. Biblían bendir stöðugt á heiminn umhverfis okkur sem vísbendingu um gæsku Guðs: Hann „lætur sól sína renna upp yfir vonda sem góða og rigna yfir réttláta sem rangláta“ (Matt 5.45). Jafnvel sjálft lífið er gjöf frá Guði og hver og einn hlýtur þá gjöf, óháð viðbrögðum þeirra eða afstöðu til Guðs.

`Hvernig ætti það að breyta afstöðu okkar til annarra og kringumstæðna þeirra þegar við gerum okkur grein fyrir því að Guð skapaði þá og elskaði?`