---
title:  Eitt Mannkyn
date:  04/09/2019
---

Í starfi sínu og kennslu hvatti Jesús til róttæks alfeðmis. Hann bauð alla þá velkomna með sannri hlýju og umhyggju sem af heiðarlegum ástæðum sóttust eftir athygli hans, hvort sem um var að ræða konur sem höfðu illt orð á sér, tollheimtumenn, holdsveika, Samverja, rómverska hundraðshöfðingja, trúarleiðtoga eða börn. Það fól í sér tilboðið um gjöf hjálpræðisins eins og frumsöfnuðurinn átti eftir að komast að og átti eftir að umbreyta honum.

Þegar hinir fyrstu trúuðu gerðu sér smám saman grein fyrir alfeðmi fagnaðarerindisins var það ekki bara eitthvað fallegt sem þeir gerðu með það fyrir augum að bæta góðum verkum fyrir aðra við trú sína. Það var grundvallaratriði í skilningi þeirra á fagnaðarerindinu eins og þeir höfðu séð það í lífi Jesú, starfi hans og dauða. Þegar þeir glímdu við málefni og spurningar sem komu upp, fyrst meðal einstaklinga eins og Páls og Péturs (sjá t.d. Post 10.9-20) og síðan meðal safnaðarins á fundinum í Jerúsalem (sjá Post 15), fóru þeir að gera sér grein fyrir þeim afdrifaríku breytingum sem þessi gleðifregn hafði haft á skilning þeirra á kærleika Guðs og alfeðmi og hvernig ætti að láta það koma fram í lífi þeirra sem töldu sig fylgja honum.

**Hvað kenna eftirfarandi textar okkur um einingu mannkynsins? Hvernig ætti hver hugmynd um sig að móta afstöðu okkar til annarra?**

`Mal 2.10;`

`Post 17.26;`

`Róm 3.23;`

`Gal 3.28``

Galatabréfið 3.28 er guðfræðileg samantekt á frásögn Jesú um miskunnsama Samverjann. Í stað þess að rökræða hverjum okkur beri að þjóna eigum við einungis að fara út og þjóna og jafnvel vera undir það búin að einhver þjóni okkur sem við höfðum ekki reiknað með. Við finnum best fyrir hinum sameiginlega þætti mannkynsins á æðra sviði í sameiginlegri fjölskyldu þeirra sem fagnaðarerindið tengir saman, hinn frelsandi kærleiki Guðs sem kallar okkur til að vera eitt í honum: „Í einum anda vorum við öll skírð til að vera einn líkami, hvort sem við erum Gyðingar eða Grikkir, þrælar eða frjálsir, og öll fengum við einn anda að drekka“ (1Kor 12.13).