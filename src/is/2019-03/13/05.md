---
title:  Náð Innan Safnaðarins
date:  25/09/2019
---

Í upphafi Jobsbókar bendir Guð á Job og tryggð hans við sig sem vitnisburð um að vegir Guðs eru góðir og um hvernig hann kemur fram við fallið mannkyn (sjá Job 1.8). Það er athyglisvert að Guð leyfir mannorði sínu að vera háð því hvernig fólkið á jörðinni lifir lífi sínu. En Páll útlistir nánar það traust sem Guð hefur til sumra af sínum „heilögu“ og nær til safnaðarsamfélagsins: „Nú skyldi kirkjan látin kunngjöra tignunum og völdunum á himnum hve margháttuð speki Guðs er“ (Ef 3.10).

`Lestu Ef 2.19. Hvað telur þú að sé innifalið þegar talað er um safnaðarsamfélagið sem „heimamenn“ (eða heimilisfólk) Guðs? Hvaða áhrif ætti sú lýsing að hafa á skipulagða starfsemi safnaðarins/kirkjunnar?`

Hvernig eitthvert samfélag eða einhver stofnun kemur fram við meðlimi sína endurspeglar grundvallargildi þess hóps. Sem heimilisfólk Guðs, líkami Krists og samfélag andans er söfnuðurinn kallaður til að sýna í lífi sínu að hann hefur hlotið háleita köllun: „Því að Guð er ekki Guð truflunarinnar, heldur friðarins—eins og í öllum söfnuðum hinna heilögu“ (1Kor 14.33; (1973)).

Gildi réttlætis, náðar og kærleika, eins og þau birtast í réttlæti, náð og kærleika Guðs, ættu að einkenna allt sem gerist innan safnaðarins. Allt frá einstökum söfnuðum til heimsvíðtækrar stofnunar kirkjunnar ættu þessar meginreglur að leiðbeina stjórnendum hennar hvernig þeir ættu að leiða, taka ákvarðanir og annast um „þá minnstu“ sín á meðal. Þær ættu einnig að vera til leiðbeiningar um hvernig við leysum deilur sem kunna að koma upp meðal meðlimanna. Ef við getum ekki komið fram við þá sem eru meðal okkar með sanngirni og virðingu hvernig eigum við þá að gera það við aðra.

Þar sem kirkjan ræður fólk til starfa ætti hún að vera örlátur vinnuveitandi sem metur fólk meira en allt annað og vinnur gegn ósanngirni í garð meðlimanna. Kirkjan ætti að vera óhultur staður þar sem meðlimirnir gera það sem þeir geta til að vernda þá sem eru varnarlausir. Og eins og við sáum í frumsöfnuðinum ættu meðlimir safnaðarsamfélagsins að vera sérstaklega undir það búnir að styðja þá „fjölskyldumeðlimi“ sem þjást eða eru þurfandi.

Jesús framsetti þetta sem fyrirmæli og sagði að það mundi ekki aðeins umbreyta trúarsamfélaginu heldur mundi það sýna þeim sem fylgjast með fram á raunveruleika trúar meðlimanna: „Nýtt boðorð gef ég yður, að þér elskið hvert annað. Eins og ég hef elskað yður skuluð þér einnig elska hvert annað. Á því munu allir þekkja að þér eruð mínir lærisveinar ef þér berið elsku hver til annars“ (Jóh 13.34, 35).