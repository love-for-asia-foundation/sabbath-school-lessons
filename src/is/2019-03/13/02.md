---
title:  Erindrekar Breytinga
date:  22/09/2019
---

Í fyrstu köflum Postulasögunnar sjáum við hvernig hinir frumkristnu settu upp nýtt samfélag sem annaðist þá sem voru þurfandi þeirra á meðal og í sameiningu náðu þeir til þeirra sem stóðu utan samfélags þeirra og buðu fram aðstoð þar sem hennar var þörf og buðu þeim að eiga hlutdeild í því sem Guð var að gera á meðal þeirra.

Auk þeirra mynda sem Jesús bregður upp af salti og ljósi notar Páll margar myndlíkingar til að lýsa athöfnum safnaðarins í heiminum. Meðal annars líkir hann þeim sem lifa sem fólk Guðs við fórn (sjá Róm 12.1), líkama Krists (sjá 1Kor 12.12-20), ambassadora (sjá 2Kor 5.18-20) og ilm (sjá 2Kor 2.14-16). Hver og ein þessara mynda lýsir hlutverki fulltrúa eða erindreka Guðs ríkis hér og nú, jafnvel í heimi sem deilan mikla hefur umturnað.

`Hugleiddu þessar „erindreka-“ lýsingar. Hver þeirra lýsir best hvernig þú vildir helst vera er þú kynnir Guð og aðferðir hans í þínu samfélagi? Hvers vegna?`

Aðgerðir tengjast öllum þessum myndum. Þær gegna samt ekki því hlutverki að ávinna sér hylli Guðs heldur eru það aðgerðir fólks sem Guð hefur veitt viðtöku fyrir fórn Krists og það hefur brugðist við kærleika og náð Guðs með því að gerast erindrekar hans í særðum og deyjandi heimi.

En það má einnig líta á þær frá öðru sjónarhorni: vegna þess að ríki Guðs hefur með kærleika og náð Guðs að gera þá er það svo að þegar við endurspeglum kærleika og náð til annarra þá erum við nú þegar þátttakendur í því eilífa ríki.

Samkvæmt alþjóðalögum reiknast sendiráð hluti af þeirri þjóð sem það er fulltrúi fyrir, jafnvel þó það sé í erlendu ríki fjarlægt heimaríkinu. Á svipaðan hátt er það þegar við beitum starfsaðferðum ríkis Guðs býður það upp á leifturmyndir af þeim eilífa raunveruleika og gefur þannig forsmekk af lokasigrinum yfir hinu illa. Og með því að gera það sem ambassadorar Krists og erindrekar hans getum við fundið fyrir því að kærleiki hans og réttlæti eru raunveruleg í lífi okkar, söfnuðinum og í lífi þeirra sem við leitumst við að þjóna.

`Lestu 2Kor 2.16. Hver er munurinn á þessum tveim ilmum og hvernig getum við vitað hvor þeirra við erum?`