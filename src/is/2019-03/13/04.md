---
title:  Að Ná Til Annarra
date:  24/09/2019
---

Umræður í söfnuðinum virðast oft einungis snúast um að við þurfum að velja milli þess að beina athyglinni annaðhvort að félagsstörfum eða útbreiðslu fagnaðarerindisins, góðgerðarstarfsemi eða boðun, réttlæti eða útbreiðslustarfi. En þegar við skiljum betur þessi hugtök og virðum fyrir okkur starf Jesú finnum við að mismunurinn hverfur og við gerum okkur grein fyrir því að boðun fagnaðarerindisins og hjálparstarf fyrir aðra eru nátengd.

Í einni af þekktustu yfirlýsingu Ellen G. White segir hún: „Einungis starfsaðferð Krists mun gefa sanna velgengni við að ná til fólks. Frelsarinn umgekkst fólk sem sá er ber velferð þess fyrir brjósti. Hann auðsýndi því samúð, mætti þörfum þess og ávann sér traust þess. Síðan sagði hann „Fylgið mér.“...

Það á að lina þjáningar hinna fátæku, annast hina sjúku, hughreysta þá sem syrgja og eru sorgmæddir, fræða hina fáfróðu og vera ráðgjafi þeirra sem skortir reynslu. Við eigum að gráta með syrgjendum og fagna með þeim sem fagna“ (MH, bls. 143).

Eins og við höfum séð voru þessi tvö atferli ríkisins—réttlæti og boðun—nátengd, ekki aðeins í starfi Jesú heldur einnig í fyrstu fyrirmælum Jesú til lærisveina sinna: „Farið og prédikið: Himnaríki er í nánd. Læknið sjúka, vekið upp dauða, hreinsið líkþráa, rekið út illa anda. Gefins hafið þér fengið, gefins skuluð þér láta í té“ (Matt 10.7, 8). Í stuttu máli sagt er það ein besta leiðin til að ná til annarra með boðskapinn að mæta þörfum þeirra.

`Lestu 1Pét 2.12 og Fil 2.5. Hvað segja Pétur og Páll um áhrifamátt góðra verka sem fólk Guðs gerir?`

Þegar við öðlumst víðfeðmari skilning á fagnaðarerindi Guðs sjáum við að útbreiðslustarf er marklaust nema við höfum brennandi áhuga fyrir fólki. Vers eins og 1Jóh 3.16-18 og Jak 2.16 benda á andstæðuna sem felst í því að prédika fagnaðarerindið en lifa ekki í samræmi við það. Þegar best lætur er útbreiðslustarfið tjáning á réttlæti sem birtist í boðun gleðifregnarinnar um von og björgun, iðrun og umbreytingu ásamt hinum víðfeðma kærleika Guðs.

Bæði útbreiðslustarf og löngunin eftir réttlæti koma þegar við könnumst við kærleika Guðs til þeirra sem eru glataðir, sundurkramdir og í sárum, kærleika sem vex einnig í hjörtum okkar fyrir áhrif Guðs í lífi okkar. Við veljum ekki milli aðgerða, þess í stað vinnum við með Guði þegar við vinnum með fólk, mætum raunþörfum þess og notum hverja þá auðlind sem Guð hefur treyst okkur fyrir.

`Hvernig getum við samt tryggt að við gleymum ekki að prédika einnig gleðifregn hjálpræðisins þegar við erum upptekin af að gera góð verk fyrir aðra?`