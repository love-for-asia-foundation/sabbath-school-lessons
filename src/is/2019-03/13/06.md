---
title:  Hvetjið Hvert Annað Til Góðra Verka
date:  26/09/2019
---

Það getur verið erfitt og letjandi að vinna fyrir Drottin jafnvel með besta ásetning í huga og í þeirri trú að við stöndum með Guði og gæsku hans. Sorg og sársauki heimsins eru raunveruleg. Þar af leiðandi höfum við þörf fyrir kirkjusamfélag. Jesús gaf okkur fyrirmynd af þannig stuðningssamfélagi með lærisveinum sínum. Hann sendi þá sjaldan út eina og jafnvel þegar hann gerði það komu þeir fljótt saman á ný og deildu frásögnum sínum og endurnýjuðu orku sína og hugrekki.

`Lestu Heb 10.23-25. Við þekkjum best síðasta versið en hverju bæta hin tvö versin við sem eykur skilning okkar á því? Hvað getum við gert til að uppörva hvert annað og hvetja til kærleika og góðra verka?`

Við flest verkefni getur hópur fólks afkastað meiru en samanlögð afköst þess sem einstaklinga. Það minnir okkur aftur á myndina af kirkjunni sem líkama Krists (sjá Róm 12.3-6) þar sem hver og einn hefur sitt ákveðna hlutverk sem bætir upp verk annarra. Þegar hvert okkar gerir sitt besta og við samstillum það áhrifum heildarinnar getum við treyst því að líf okkar og starf muni hafa eilífðaráhrif.

Þó svo árangurinn sé mikilvægur þegar við leitumst við að gera það sem rétt er þá verðum við stundum að treysta Guði varðandi árangurinn. Stundum sjáum við lítinn framgang þegar við vinnum að því að draga úr fátækt, vernda þann varnarlausa, leysa hinn kúgaða og tala máli lítilmagnans. En við vonum að við séum að vinna að enn stærra verkefni sem að lokum verður sigursælt: „Þreytumst ekki að gera það sem gott er því að á sínum tíma munum við uppskera ef við gefumst ekki upp. Þess vegna skulum við, meðan tími er til, gera öllum gott og einkum trúsystkinum okkar“ (Gal 6.9, 10; sjá einnig Heb 13.16).

Þess vegna erum við hvött til að uppörva hvert annað. Það er bæði fagnaðarefni og erfitt að lifa í trausti. Guð réttvísinnar og réttlætissamfélag okkar eru besti stuðningur okkar og við bjóðum öðrum að slást í hóp okkar.

`Hvern þekkir þú eða veist um sem vinnur reglubundið að því að lina þjáningar annarra? Hvernig gætir þú uppörvað þá persónu eða hóp í því góða verki sem þau eru að gera?`