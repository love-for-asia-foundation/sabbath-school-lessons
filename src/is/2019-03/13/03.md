---
title:  Eftirstöðvar Sem Þjóna
date:  23/09/2019
---

Við finnum skýrgreiningu á því fólki sem telst til eftirstöðvanna samkvæmt spádómunum í Opb 12.17: Það eru þeir sem „varðveita orð Guðs og hafa vitnisburð Jesú“ (sjá einnig Opb 14.12). Í sögu Biblíunnar eru þetta einkenni fólks Guðs á lokatímum sögu jarðarinnar. En við finnum einnig í þessum frásögnum Biblíunnar dæmi um athafnir slíkra eftirstöðva og einkum það hvernig slíkir einstaklingar þjóna hverjir öðrum.

`Fordæmi Móse á þessu sviði er ekki árennilegt. Lestu 2Mós 32.1-14. Berðu það saman við það sem sagt er um eftirstöðvarnar í Opb 12.17?`

Í reiði sinni við Ísraelsmenn hótaði Guð að eyða þeim og yfirfæra fyrirheit sín til Móse og fjölskyldu hans sem hann hafði gefið Abraham um að afkomendur hans yrðu mikil þjóð (sjá 2Mós 32.10).

En Móse vildi það ekki. Þess í stað dirfist hann að deila við Guð og benda á að það myndi gefa slæma mynd af Drottni ef hann gerði það (sjá 2Mós 32.11-13). En Móse gengur enn lengra og leggur sjálfan sig að veði til að leggja áherslu á mál sitt frammi fyrir Guði.

Móse hafði kappkostað að leiða þetta fólk yfir eyðimörkina. Það hafði kvartað og kveinað næstum allt frá því að hann leiddi það í frelsið. Samt segir Móse við Guð: „Getirðu ekki [fyrirgefið synd þess] máðu mig þá út úr bók þinni sem þú hefur skrifað“ (2Mós 32.32). Móse býðst til að missa af eilífðinni til að bjarga þeim sem hann hefur verið samferða.

Hvílíkt áhrifamikið dæmi um sjálfsfórnandi meðalgöngu fyrir þá sem eiga það ekki skilið. Einnig máttugt tákn um allt frelsunaráformið!

„Þegar Móse gerðist nú milligöngumaður milli Ísraelsmanna og Guðs hvarf uppburðarleysi fyrir mikilli umhyggju og kærleik í garð þeirra sem hann hafði gert svo mikið fyrir með hjálp Guðs. Drottinn hlustaði á óeigingjarnar bænir hans og bænheyrði hann. Guð hafði reynt þjón sinn, prófað tryggð hans við og kærleik til villuráfandi og vanþakklátrar þjóðar sinnar. Móse hafði staðist prófraunina með prýði. Áhugi hans á Ísraelsmönnum stafaði ekki af eigingirni. Velferð hinnar útvöldu þjóðar Guðs var honum meira kappsmál en persónulegur heiður, kærari en þau forréttindi að verða faðir mikillar þjóðar. Guð var ánægður með tryggð hans, hreint hjarta hans og heilindi og fól honum, sem tryggum fjárhirði, hina miklu stöðu að leiða Ísraelsmenn inn í fyrirheitna landið“ (ÆS, bls. 225).

`Hvað segir þetta okkur um það hvernig við ættum að svo miklu leyti sem það er mögulegt að koma fram við þá sem eru villuráfandi umhverfis okkur?`