---
title:  Esekíel
date:  31/07/2019
---

Ef við spyrðum hóp kristinna einstaklinga um það hverjar syndir Sódómu voru er líklegt að margir myndu lýsa ýmiss konar kynferðislegum syndum og öðrum ósóma. Það er sú mynd sem brugðið er upp í 1Mós 19.1-13: bilað og brenglað þjóðfélag sem tími var meira en kominn til að verða eytt.

En svarið er þó enn flóknara. Lítum á lýsingu Esekíels: „Sekt Sódómu, systur þinnar, var að hún og dætur hennar lifðu í allsnægtum og bjuggu í makindum en réttu hinum fátæku og hjálparlausu ekki hjálparhönd“ (Esk 16.49). Þó svo Drottinn mundi ekki líta framhjá öðrum ósóma sem var að finna í borginni þá dregur Esekíel athyglina að fjárhagslegu ranglæti og skorti á umhyggju fyrir þeim sem voru þurfandi.

Getur verið að í augum Guðs hafi þessar fjárhagslegu syndir verið jafn slæmar og þær kynferðislegu?

Fyrstu spádómar Esekíels sem komu eftir tíma Amosar, Míka og Jesaja hafa svipuð einkenni aðvörunar um komandi eyðingu. En eftir að Jerúsalem féll fyrir Babýlon og fólkið var hernumið beindist áhersla Esekíels einkum að fyrirheitum Guðs um endurreisn.

`Lestu Esk 34.2-4, 7-16. Berðu saman mat Guðs á spilltum leiðtogum Ísraels og hirðisstörfum hans. Hvernig er meðferð þeirra á veikustu „sauðunum“ samanborið við aðferð hans?`

Þó svo leiðtogarnir væru það slæmir að þeim væri líkt við Sódómu þá var Drottinn að reyna að ná til þeirra í von um að snúa þeim frá illsku þeirra. Samkvæmt nýju áformi Guðs fyrir lýð sinn kæmi hann aftur í land sitt, Jerúsalem yrði endurreist og musterið endurbyggt. Hátíðirnar sem Guð hafði sett yrðu aftur haldnar hátíðlegar og landinu yrði aftur skipt jafnt meðal fólksins sem arfur þess (sjá Esk 47.13 – 48.29). Það virðist augljóst að ætlun Guðs hafi verið að það áform sem hann hafði gefið Móse og Ísraelsþjóðinni þegar hann leiddi hana út úr Egyptalandi myndi verða endurvakið þegar fólkið kæmi tilbaka úr herleiðingunni. Það fól í sér umhyggju fyrir veikustu meðlimum þjóðfélagsins ásamt þeim sem væru taldir útundan.

`Hve mikilvægt er það að þínu mati að Guð okkar sé Guð sem er jafnvel fús til að gefa annað tækifæri, eða jafnvel fleiri, til fólks síns sem hefur farið villur vega eftir að hafa haft tækifæri til að velja betur?`