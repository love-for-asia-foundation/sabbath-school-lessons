---
title:  Amos
date:  29/07/2019
---

„Ég er ekki spámaður og ekki lærisveinn spámanns, heldur fjárhirðir og rækta mórber. En Drottinn sótti mig til hjarðarinnar og Drottinn sagði við mig: Farðu og starfaðu sem spámaður fyrir þjóð mína, Ísrael“ (Am 7.14, 15).

Amos var mjög opinskár varðandi hæfileikaskort sinn til að vera spámaður, en þegar hann flytur boðskap sinn til Ísraelsþjóðarinnar sýnir hann greinilega hæfileika til að draga áheyrendur sína inn í það sem hann vill segja þeim.

Hann byrjar með vinsælu efni: að tala um nágrannaþjóðirnar—Sýrland, Filisteu, Fönikíu, Edóm, Ammón og Móab—og lýsa afbrotum þeirra, óhæfuverkum og grimmdarverkum sem Guð ætlar að refsa þeim fyrir (sjá Am 1.3 – 2.3). Það er auðvelt að ímynda sér Ísraelsmenn fagna yfir þessum áfellisdómi yfir óvinum þeirra, einkum þar sem mörg afbrot þessara þjóða beindust gegn þeim.

En þá snýr Amos sér meira gegn þeim er hann lýsir dómi Guðs yfir Júda, nágranna Ísraels í suðri, sem tilheyrði nú öðru konungsríki. Amos talar máli Guðs og vísar til afneitunar þeirra á Guði, óhlýðni þeirra við boð hans og þá refsingu sem þeir mundu hljóta (sjá Am 2.4, 5). Við getum aftur ímyndað okkur fólkið í norðurríkinu fagna þegar Amos benti á afbrot þeirra umhverfis þá.

En svo beinir Amos orðum sínum að áheyrendum sínum. Það sem eftir er bókarinnar snýst um rangindi Ísraels, hjáguðsdýrkun þeirra, óréttlæti og endurtekin mistök þeirra frammi fyrir Guði.

`Lestu Am 3.9-11; 4.1, 2; 5.10-15 og 8.4-6. Hvaða syndum varar hann við?`

Þó svo Amos sé ekki diplómatískur í tali sínu og aðvaranir hans hafi með ill örlög að gera einkennist boðskapur hans af innilegri hvatningu til að snúa aftur til Guðs. Það felur í sér endurnýjun á réttlætiskennd þeirra og umhyggju fyrir hinum snauðu þeirra á meðal: „Réttvísi skal streyma fram sem vatn og réttlæti sem sírennandi lækur“ (Am 5.24). Síðustu versin í spádómi Amosar benda til endurreisnar fólks Guðs í framtíðinni (sjá Am 9.11-15): „Á þeim tíma þegar þjóðin hafði fallið lengst frá Guði og var mest hjálpar þurfi var boðskapur Guðs til hennar um fyrirgefningu og von“ (PK, bls. 283).

`Þurfum við stundum að vera tilbúin að fara hörðum orðum um eitthvað í því skyni að leiðrétta rangindi? Hvernig vitum við hvænær það er viðeigandi?`