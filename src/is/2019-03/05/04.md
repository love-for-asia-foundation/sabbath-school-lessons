---
title:  Míka
date:  30/07/2019
---

`„Maður, þér hefur verið sagt hvað gott er og hvers Drottinn væntir af þér: þess eins að þú gerir rétt, ástundir kærleika og þjónir Guði í hógværð“ (Mík 6.8). Hvernig getur þú lifað samkvæmt þessum orðum í dag?`

Míka 6.8 er e.t.v. einn af þekktustu textum Biblíunnar. En eins og oft gerist með vers sem við gerum að slagorðum þá þekkjum við sögulegt baksvið þeirra ekki eins vel og vil höldum.

`Lestu Mík 2.8-11 og 3.8-12. Hvað var það sem fólkið gerði sem Míka fordæmdi?`

Þegar Ahas var konungur í Júda var fólk Guðs í djúpri lægð bæði á sögulegum og andlegum grundvelli. Hjáguðadýrkun og ýmsar illar athafnir fóru sívaxandi. En á sama tíma var haldið áfram að níðast á hinum snauðu, eins og aðrir samtímaspámenn gátu einnig um.

Míka var ekkert minni örlagaspámaður en samtímamenn hans voru. Meirihluti fyrstu þriggja kafla bókar hans lætur í ljós reiði Guðs og sorg yfir því illa sem fólk hans hafði gert ásamt þeirri eyðingu sem biði þess.

En Guð hafði ekki gefist upp á fólki sínu. Hvell rödd spámannanna og harður dómur þeirra bentu til þess að Guð hefði enn áhuga á fólki sínu. Hann sendi þeim viðvaranir af því að hann elskaði það og bar umhyggju fyrir því. Hann þráði að fyrirgefa því og endurreisa. Hann vildi ekki vera reiður að eilífu (sjá Mík 7.18-20).

Þetta er samhengið sem við finnum hina velþekktu formúlu í um að gera rétt, ástunda kærleika og þjóna Guði í hógværð. Það hljómar ósköp einfalt en það er meiri áskorun að láta slíka trú koma fram á hagnýtan hátt, einkum þegar það virðist vera ósamstiga því sem einkennir samfélagið sem við lifum í. Þegar aðrir hagnast á óréttlæti, hæðast að miskunn og hreykja sér upp krefst það hugrekkis og þrautseigju að gera það sem rétt er, ástunda kærleika og þjóna af auðmýkt. En við þurfum ekki að gera það ein; þegar við framgöngum þannig göngum við með Guði.

`Hvaða samband er milli þess að gera rétt, ástunda kærleika framganga í hógværð frammi fyrir Guði.`