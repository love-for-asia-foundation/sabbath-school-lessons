---
title:  Síendurtekið Kall Til Réttvísi
date:  28/07/2019
---

Þrátt fyrir ítarlegt áform Guðs fyrir Ísraelsþjóðina stóðst hún sjaldan það sem hún var kölluð til. Nokkrum kynslóðum eftir að hún hafði sest að í landinu bað fólkið spámanninn og dómarann Samúel um að setja því konung til að leiða þjóðina „eins og allar aðrar þjóðir hafa“ (1Sam 8.5).

`Lestu 1Sam 8.10-18. Við hverju varaði Samúel fólkið þegar það óskaði eftir konungi?`

Samúel kannaðist við að þetta var einnig skref í áttina að því að verða eins og aðrar þjóðir á öðrum sviðum. Þó svo Samúel leitaðist við að ráðleggja fyrsta konunginum, Sál, leið ekki langur tími áður en spádómar hans urðu að veruleika. Jafnvel þegar Ísraelsríkið var voldugast sluppu Davíð og Salómon ekki við freistingar, spillingu og óhóf valds síns.

Á stjórnartíma konunga Ísraels og Júda sendi Guð spámenn til að boða vilja hans og minna leiðtogana jafnt sem fólkið í heild á að Guð hefði falið þeim ábyrgð varðandi þá sem eru settir hjá í þjóðfélaginu.

Í ritum spámannanna sjáum við síendurtekið kall til að lifa réttvíslega og framfylgja réttlæti í þjóðfélaginu. Með því að tala gegn ótrúmennsku Ísraels og leiðtoga þess voru spámennirnir hávær rödd þeirra sem ekki var hlustað á, einkum þeirra sem liðu vegna þess að Ísrael mistókst að fylgja vilja Guðs.

Þegar Abraham Joshua Heschel hugleiddi eldmóð spámanna Gamla testamentisins ber hann andvaraleysi okkar saman við ákaft kall þeirra eftir réttlæti: „Það sem skelfdi spámennina gerist jafnvel enn þann dag í dag um allan heim....Óþolinmæði þeirra gagnvart óréttlæti kann að slá okkur sem móðursýki. Við erum sífellt vitni að óréttlætisverknaði, hræsni, óheilindum, smán, volæði en verðum varla hneyksluð eða í uppnámi yfir því. Í augum spámannanna verður jafnvel minnsta vísbending um ranglæti risavaxið“ (The Prophets („Spámennirnir“), Jewish Publication Society of America, 1962, bls. 3, 4).

Þessir spámenn gefa okkur innsýn í hjarta og huga Guðs. Þeir tala sem fulltrúar hans og hjálpa okkur að sjá óréttlæti og þjáningar í heimi okkar með tárvotum augum Guðs. En þetta uppnám er einnig kall til að starfa með Guði að því að létta kúgun og sorg þeirra sem umhverfis okkur eru og bæta úr þeim.

`Hvernig leitumst við stundum við að verða eins og aðrar þjóðir og gerum eitthvað sem kann að vera skaðlegt fyrir okkur og aðra?`