---
title:  Jesaja
date:  01/08/2019
---

`Lestu Jes 1.15-23; 3.13-15 og 5.7, 8. Hvernig myndir þú lýsa viðbrögðum spámannsins við því sem hann sá í þjóðfélaginu umhverfis sig?`

Fyrsta ræða Jesaja, sem nær yfir fyrstu fimm kaflana, er sambland af harðri gagnrýni á hvernig þjóðfélag Guðs fólks var orðið, aðvörun um yfirvofandi dóm vegna þess að fólkið hafði afneitað Guði, stöðugra ranginda þess og vonarneista ef það sneri aftur til Guðs og bætti líf sitt og þjóðfélagið. En ef til vill er sorgin sterkasta tilfinningin sem kemur fram í orðum hans. Vegna skilnings hans á því hver Guð er og hvað hann vill fyrir fólk sitt syrgir spámaðurinn það sem er glatað, hinn óteljandi fjölda þeirra sem eru særðir og jafnframt gleymdir og þann dóm sem vofir yfir þjóðinni.

Jesaja heldur þessu mynstri áfram í starfi sínu sem spámaður. Hann hvetur fólkið til að muna eftir því sem Guð hafði gert fyrir það. Síðan býður hann því vonina um það sem Guð vill gera fyrir það í framtíðinni. Þess vegna ætti það að leita Drottins nú því að þessi endurnýjuðu tengsl við hann fela í sér iðrun fyrir það ranga sem það er að gera nú og breytingu á því hvernig það kemur fram við aðra.

Í 58. og 59.kaflanum snýr Jesaja sér aftur að réttvísinni. Hann lýsir aftur þjóðfélagi þar sem „rétturinn [er] hrakinn burt og réttlæti stendur víðs fjarri því að sannleikurinn hrasaði á torginu, hreinskilnin komst ekki að“ (Jes 59.14). En hann staðfestir einnig að Guði sé það ljóst og hann, lausnarinn, muni koma og bjarga fólki sínu (Jes 59.20).

Í allri bók sinni beinir spámaðurinn talsverðri athygli að því að boða Messías sem muni koma og að lokum endurreisa stjórn Guðs á jörðinni og innleiða réttlæti, miskunn, lækningu og endurreisn.

`Lestu Jes 9.6, 7; 11.1-5; 42.1-7 og 53.4-6. Hvernig eiga þessir spádómar við um líf Jesú, starf hans og dauða? Hvað gefa þessir spádómar til kynna varðandi tilganginn með komu hans til þessa heims?`