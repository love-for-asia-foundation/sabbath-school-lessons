---
title:  Örlæti
date:  17/09/2019
---

„Guð elskar glaðan gjafara“ (2Kor 9.7) og örlæti er mikilvægur þáttur í lífi hins kristna. Þó svo við verðum að leyfa Biblíunni að setja spurningamerki við gjafir okkar og fjárhagslega forgangsröð þá er örlæti meira en að fleygja peningum í eitthvað málefni, hversu verðugt sem það kann að vera.

Þess í stað er örlæti eitt mikilvægasta viðhorf lífsins og lykileiginleiki þeirra „sem óttast Drottin“ eins og fram kemur oft fram í Slm 112: „Vel farnast þeim sem lánar fúslega og annast málefni sín af réttvísi“ (Slm 112.5).

`Hvað segja eftirfarandi textar okkur um örlæti gagnvart þeim sem eru þurfandi? 3Mós 25.35-37; Slm 119.36; 2Kor 8.12-15; 1Jóh 3.16-18; 1Tím 6.17-19.`

Í bréfum sínum vitnar Páll oft í að örlæti Guðs, sem kemur best fram í því að Jesús gaf líf sitt fyrir okkur, sé uppspretta vonar hins kristna. Dauði hans hvatti okkur svo til að vera örlát í garð annarra: „Ég bið að það sem þú átt og gefur í trúnni styrki þig til þess að skilja allt hið góða sem veitist í Kristi“ (Fílm 6).

Örlæti er djörf, opin afstaða til lífsins. Það er svo margt í lífi okkar, þjóðfélagi og menningu sem fær okkur til að einblína á okkur sjálf og halda í eins mikið og við getum fyrir okkur sjálf. Og hjá mörgum er það svo að sjálfgefni hátturinn hefur alltaf með okkur sjálf að gera.

Ef trú okkar er sönn mun hún ávallt láta okkur deyja „sjálfinu“ og lifa meira fyrir aðra. Trú okkar hjálpar okkur að líta á heiminn og fólkið í honum á sama hátt og Guð sér það, bæði gæsku þess og bresti, og það knýr okkur til að leitast við að hjálpa þeim sem eru þurfandi að svo miklu leyti sem unnt er.

Góðgerðar- og fjáröflunarstofnanir kunna vel að meta örlæti þeirra sem hafa það sem eiginleika lífs síns. Slíkt örlæti er áþreifanlegt og praktískt. En stór framlög benda ekki endilega til rausnar (sjá Mrk 12.41-44). Örlátur lífsstíll er umfangsmeiri og dýrmætari en nokkur fjárframlög. Við þurfum að meta örlætið meira og rækta það með okkur í öllu sem við gerum. Örlætið er flestum ekki meðfætt. Það er náð sem við þurfum að einsetja okkur að auðsýna að fyrra bragði í lífi okkar þrátt fyrir að syndugt og eigingjarnt eðli okkar dragi í aðra átt.

`Hvernig ættum við að sýna örlæti á annan hátt en með jafnvel háum fjárgjöfum?`