---
title:  Rödd Lítilmagnans
date:  19/09/2019
---

Salómon sagði: „Að þegja hefur sinn tíma og að tala hefur sinn tíma“ (Préd 3.7). Hann hafði rétt fyrir sér og það er ekki auðvelt fyrir nokkurt okkar að finna það jafnvægi. Er mögulegt að við sem söfnuður höfum gert rangt í því að vera of þögul í stað þess að láta til okkar heyra þegar að því kemur að tala máli hinna kúguðu og vera rödd lítilmagnans og leitast við að sigra hið illa með góðu?

Hinir kristnu hafa oft talað um að vera hendur og fætur Jesú þegar um er að ræða kallið til að koma til móts við þarfir annarra eins og Jesús vill að við gerum. En fyrsta kall Guðs er til manna og kvenna sem geta verið rödd hans líkt og spámenn Biblíunnar og þegar þau tala fyrir Guð tali þau einnig fyrir þá sem Guð vill verja (sjá Slm 146.6-10).

`Lestu Jes 58.1-10. Hvað ætti þessi boðskapur sem talaði til samtímans að segja okkur í dag í okkar samtíma? Hve mikið hefur í rauninni breyst frá tíma Jesaja til okkar tíma á þessu sviði?`

Kall spámannanna um réttlæti var aldrei leið til vinsælda. En þessir spámenn voru knúðir af fyrirskipun Guðs og þeir skildu hversu mjög hann þráði réttlæti, voru fullir samúðar með hlutskipti hinna fátæku og kúguðu og leituðu eftir því besta fyrir þjóðfélagið og þeir þorðu að tala máli lítilmagna samtímans þrátt fyrir andstöðu, óþægindi og hættur (sjá 1Pét 3.17).

Á grundvelli þess hvernig við sem Sjöunda-dags aðventistar skiljum fagnaðarerindið og kallið til að endurspegla Jesú til heimsins höfum við upp á margt að bjóða til að glíma við hið illa í heiminum.

Eins og t.d. þetta: „Sjöunda-dags aðventistar trúa því að það sem gert er til að draga úr fátækt og meðfylgjandi óréttlæti sé mikilvægur þáttur í félagslegri ábyrgð hins kristna. Biblían gerir mjög ljóst að Guði sé sérstaklega umhugað um hina fátæku og hún lýsir væntingum hans hvernig hann vilji að fylgjendur hans bregðist við þeim sem geta ekki séð um sig sjálf. Allar mannverur bera ímynd Guðs og hafa meðtekið blessun Guðs (Lúk 6.20). Þegar við vinnum með hina fátæku fylgjum við fordæmi og kenningu Jesú (Matt 25.35, 36). Sem andlegt samfélag berjast Sjöunda-dags aðventistar fyrir réttlæti fyrir hina fátæku og ljúka upp munni sínum fyrir hinn mállausa (Okv 31.8) og gegn þeim sem „ræna þá snauðu meðal þjóðar minnar rétti sínum“ (Jes 10.2). Við tökum þátt með Guði í að reka réttar snauðra (Slm 140.13). (Opinber yfirlýsing Sjöunda-dags aðventista varðandi heimsvíðtæka fátækt, 24. júní, 2010).