---
title:  Forgangsmál Ríkisins
date:  15/09/2019
---

Eins og fram kom í kenningum Jesú og höfunda Nýja testamentisins lifðu þeir sem kusu að lifa sem meðlimir ríkis Guðs samkvæmt staðli og forgangsröð sem var frábrugðin því sem einkenndi heiminn.

`Lestu Matt 6.25-33. Hvaða fullvissu er að finna í þessum versum og hvaða áhrif ætti hún að hafa á forgangsmál okkar?`

Jesús kenndi að „lífið [sé] meira en fæðan og líkaminn meira en klæðin“ (Matt 6.25). Þessir hlutir eru auðvitað mikilvægir en við verðum að líta á þá í ljósi ríkis Guðs sem þýðir að við verðum að endurskoða forgangsefni lífs okkar í grundvallaratriðum. Ef við gerum okkur grein fyrir kalli Biblíunnar um að lyfta öðrum upp og annast þá fær það forgang hjá okkur þegar við leitumst við að feta í fótspor Jesú. Ef allt væri sem skyldi ætti þetta kall að hjálpa okkur að hugsa minna um okkur sjálf og meira um aðra.

Þessi breytta forgangsröð breytir einnig tengslum okkar við þá sem eru valdhafar yfir okkur og þeim sem eru kúgaðir. Þó svo Biblían segi að hinum kristnu beri að virða stjórnvöld sín og hlýða þeim að svo miklu leyti sem það sé mögulegt (sjá t.d. Róm 13.1-7) þá eru því takmörk sett þannig að við verðum að taka orð Péturs til greina þar sem hann segir: „Framar ber að hlýða Guði en mönnum“ (Post 5.29). Jesús sýndi fram á jafnvægið í þessum málum þegar hann svaraði þeim sem reyndu að fella hann á þessu sviði. Hann sagði: „Gjaldið þá keisaranum það sem keisarans er og Guði það sem Guðs er“ (Matt 22.21).

Þeir sem hafa völdin, hvort sem þeir eru hluti af ríkisstjórn eða ekki, beita oft hótunum eða valdi til að beita þeim. Eins og við sáum í lífi Jesú þá krefst trúmennska ekki alltaf hlutleysis þegar staðið er andspænis hinu illa.  Til dæmis skrifaði Ellen G. White eftirfarandi varðandi þrælahald í Ameríku: „Þegar lög mannanna eru í andstöðu við orð Guðs og lög hans eigum við að hlýða lögum hans, hverjar svo sem afleiðingarnar kunna að verða. Lög landsins ætlast til þess að við skilum þræli til húsbónda hans en því eigum við ekki að hlýða og við verðum að vera reiðubúin að taka út refsinguna fyrir að hafa óhlýðnast þessum lögum. Þræll er einskis manns eign. Guð er réttmætur húsbóndi hans og maðurinn hefur engan rétt til að taka í eigin hendur sköpunarverk Guð og gera tilkall til þrælsins sem eignar sinnar (1T, bls 201, 202).

`Hvar eru mörkin milli hlýðni við yfirvöld og þess að tala máli þeirra sem kunna að vera fórnarlömb kúgandi valdhafa`