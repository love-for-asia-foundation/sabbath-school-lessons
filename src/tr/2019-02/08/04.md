---
title:  Ebeveynlik Sevinci ve Sorumluluğu
date:   21/05/2019
---

`127. Mezmuru oku. Bu kısa mezmurun temel mesajı nedir? Ondan kendimiz için ve nasıl yaşadığımızla ilgili hangi önemli ilkeleri çıkarmalıyız?`

Sevdiğiniz bir yemeği pişirmek istediğiniz zaman, tarifini uygularsınız. Tüm malzemeleri eklediyseniz ve tüm adımları izlediyseniz, çoğu zaman istediğiniz sonuca ulaşırsınız. Fakat ebeveynlik yemek pişirmek gibi değildir. Hiçbir çocuk bir diğerine tam olarak benzemez, diğer çocuklarda yaptığınız her şeyi aynı şekilde yapsanız da, sonuçta çok farklı olabilirler. Bunun nedeni cinsiyetleri, doğma sıraları, mizaçları, ya da daha bir çok farklı sebep olabilir. Allah’ın tasarısında, anne-babalar çocuklarına O’nu sevmeyi ve O’na itaat etmeyi öğreteceklerdi (Yas. 6:4–9, Mez. 78:5–7). Allah anne-babalara “çocuğu tutması gereken yola göre yetiştir” (Özd. 22:6) talimatını vermişti, asla yanlış kararlar vermesinler diye sürekli tepelerinde dikilmeleri değil.

Çocuklarımızın sevimli ve savunmasız küçük insanlardan bağımsız ve başarılı yetişkinlere dönüşmelerini görmek istiyor olsak da, nihai sorumluluğumuz onların İsa Mesih’i tanıyan, seven ve O’na hizmet eden kişiler olmalarıdır. Anne-babalar olarak, çocuklarımızın ruhsal gelişimi için Yasanın Tekrarı 6. bölümde özetlenen planı izleyebiliriz. Bunun dört önemli ön şartı vardır: “Tanrımız RABB’i” tanımamız (Yas. 6:4), O’nu bütün yüreğimizle sevmemiz (Yas. 6:5), O’nun Sözü’ne değer vermemiz (Yas. 6:6) ve O’nun hakkında bildiklerimizi çocuklarımıza öğretmemiz (Yas. 6:20–23).

Yasanın Tekrarı 6. bölüm iki önemli ilkeyi daha bildiriyor. İlki, “öğretme–sözünü etme” ilkesi (Yas. 6:7). Öğretmek resmi eğitime işaret ederken, söz etmek gayriresmî öğretişe işaret ediyor. Her iki durumda da, Kutsal Kitap gerçeğinin iletilmesi ebeveyn–çocuk ilişkisi içinde gerçekleşiyor. Resmi eğitim zamanları aile ibadeti sırasında, onlarla Allah’ın Sözü’nü çalışarak olabilir. Gayriresmî eğitim ise gündelik yaşamın içinde karşımıza çıkan anlık durumlarda gerçekleşir ve aslında daha da önemlidir. Günlük yaşamın olayları, Kutsal Kitap gerçeğini iletmek için etkili araçlar olabilirler (Yar. 18:19). İkincisi, “bağlama–yazma” ilkesi (Yas. 6:8, 9). Ruhsal gerçek, işlerimize (”el”) ve tavırlarımıza (“baş”) bağlanmış olmalıdır, fakat aynı zamanda özel (“kapı söveleri”) ve toplumsal (“kentlerin kapıları”) yaşantılarımıza da yazılmalıdır. Yüreklerimizden evlerimize, evlerimizden de dünyaya yayılmalıdır.