---
title:  “Ne Zamana Dek, Ya RAB?”
date:   08/09/2019
---

Kutsal Kitap’ın öyküsü boyunca Allah’ın halkından –özellikle kölelik altında olanlardan, sürgündekilerden, zulüm görenlerden, yoksulluk çekenlerden ya da farklı bir adaletsizliğe veya felâkete maruz kalanlardan– tekrar tekrar gelen, Allah’ın müdahale etmesini isteyen bir çağrı vardır. Mısır’daki köleler, Babil’deki İsrailliler ve diğer birçokları, çektikleri acıyı görüp duyması ve bu yanlışları düzeltmesi için Allah’a seslendi. Kutsal Kitap, Allah’ın Kendi halkını kurtarmak ve yenilemek için gerçekleştirdiği işlerin, hatta zaman zaman onlara zulmedenlerden ve düşmanlarından intikam alışının önemli örneklerini sunuyor.

Fakat bu kurtarışlar genellikle kısa ömürlüydü, çeşitli peygamberler Allah’ın kötülüğe son vereceği ve ezilenleri ayağa kaldıracağı gelecekteki son bir müdahaleye sürekli olarak işaret ettiler. Bu peygamberler aynı zamanda “Ne zamana dek, ya RAB?” haykırışını sürdürdüler. Örneğin, RABB’in meleği İsraillilerin sürgününü sormuştu: “Ey Her Şeye Egemen RAB... sevecenliğini ne zamana dek esirgeyeceksin?” (Zek. 1:12).

Mezmurlar, doğru kişiler istismar edilirken, sömürülürken ve yoksulken, kötülerin görünürde refah içinde ve talihli olmalarıyla ilgili ağıtlarla doludur. Mezmurcu, dünyanın mevcut durumda Allah’ın yarattığı ya da arzuladığı düzende olmadığına inanarak, defalarca Allah’tan müdahale etmesini ister ve peygamberlerle zulme uğrayanların feryadını sürdürür. “Ne zamana dek, ya RAB?” (örneğin bkz. Mez. 94:3–7).

Bir anlamda, tüm halkı için adalet isteyen adil bir Tanrı’ya inananlar içinde, adaletsizliğe katlanmak çok daha zor. Allah’ın halkı dünyadaki adaletsizlikle ilgili olarak her zaman sabırsızlık duyacak; Allah’ın görünürdeki eylemsizliği ise başka bir sabırsızlık nedeni. İşte bu yüzden peygamberler zaman zaman sert sorular sorar: “Ya RAB, ne zamana dek seni yardıma çağıracağım, beni duymuyor musun? ‘Zorbalık var’ diye haykırıyorum sana, ama kurtarmıyorsun!” (Hab. 1:2).

Tüm yaratılışın Allah’ın kurtarması ve yeniden yaratması için inler şekilde tasvir edildiği benzer bir feryat Yeni Ahit’te de mevcut (bkz. Rom. 8:19–22). Vahiy 6:10 ayetinde, bu “Ne zamana dek, ya RAB?” feryadı, Allah’a imanları nedeniyle şehit edilenler adına dile getiriliyor. Ancak bu, Allah’tan zulüm ve baskı gören halkı lehine müdahale etmesini isteyen aynı feryattır.

`Luka 18:1–8 ayetlerini oku. Halkının sürekli olarak kendileri yararına harekete geçmesi için feryat etmelerine ve dua etmelerine Allah’ın verdiği karşılıkla ilgili olarak, İsa burada ne söylüyor? Bu, imanın gerekliliğiyle ne şekilde bağlantılı?`