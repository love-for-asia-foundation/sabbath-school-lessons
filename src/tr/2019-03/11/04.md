---
title:  Diriliş Umudu
date:   10/09/2019
---

İsa’nın ikinci gelişine yönelik Hristiyan umudu, sadece parlak geleceği dört gözle beklemek değildir. İsa’nın bedensel olarak dirilişi, ilk Hristiyanlar için O’nun geri dönüş vaadini somut bir gerçeklik yapmıştı. Eğer ölümden geri dönebildiyse –ki buna bizzat tanıklık etmişlerdi– günahı ve etkilerini ortadan kaldırarak dünyayı yenileme planını tamamlamak için mutlaka geri dönecekti (bkz. 1Ko. 15:22, 23).

Elçi Pavlus için diriliş, İkinci Geliş umudunun anahtar unsuruydu. Vaaz ettiği her şeyin güvenilirliğini İsa’nın öyküsündeki bu en son ve en parlak mucizeye bağlamaya hazırdı: “Mesih dirilmemişse imanınız yararsızdır” (1Ko. 15:17). Onun buradaki sözlerini ve Mesih’in dirilişinin umut ettiğimiz her şey için ne kadar önemli olduğunu düşün.

`1. Korintliler 15:12–19 ayetlerini oku. İman etmemiş olan ilgili birine, diriliş gerçeğinin Hristiyan umudu için neden bu kadar merkezi önemde olduğunu nasıl anlatırsın?`

Dirilmiş olan İsa’ya tanıklık etmek ilk öğrencileri dönüştürmüştü. Gördüğümüz üzere, İsa daha önce onları Allah’ın krallığını ilan etmeleri ve hayata geçirmeleri için halkın arasına göndermişti (bkz. Mat. 10:5–8), fakat İsa’nın ölümü cesaretlerini kırmış, umutlarını yıkmıştı. Onlara dirilmiş İsa tarafından verilen (bkz. Mat. 28:18–20) ve Kutsal Ruh’un gelişiyle güçlendirilen (bkz. Elç. 2:1–4) sonraki görevleri onları dünyayı değiştirme ve İsa’nın kurmuş olduğu krallığı hayata geçirme yoluna soktu.

Ölümün gücünden ve korkusundan kurtulan ilk imanlılar İsa’nın adıyla cesaretle yaşadılar ve paylaştılar (örneğin bkz. 1Ko. 15:30, 31). Ölümü getiren kötülük, acının, haksızlığın, yoksulluğun ve zulmün her türünü getiren aynı kötülüktür. Ancak İsa ve O’nun ölüme karşı kazandığı zafer sayesinde, bunların hepsi bir gün sona erecek. “Ortadan kaldırılacak son düşman ölümdür” (1Ko. 15:26).

`Sonuçta, bugün kime yardım edecek olursak olalım, sonunda hepsi bir gün ölecek. Bu acımasız gerçek, başkalarına İsa’nın ölümü ve dirilişinde bulabilecekleri umudu bildirmenin ne kadar önemli olduğu hakkında bize ne öğretiyor?`