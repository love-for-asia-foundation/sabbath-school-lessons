---
title:  Artık Gözyaşı da Yok Acı da Yok
date:   12/09/2019
---

`Vahiy 21:1–5, 22:1–5 ayetlerini oku ve hayatın burada tarif edildiği gibi nasıl olacağını hayal etmeye çalış. Hayatı günah, ölüm, acı ve gözyaşı olmadan hayal etmek neden zor?`

Kutsal Kitap’ın günahtan sonraki hayatımıza dair anlatımları tartışmasız harika ve görkemli, ancak şüphesiz bizi bekleyenlerin ancak çok küçük bir kısmını yansıtıyor. Bu ayetlerde bile, anlatımlar neredeyse orada ne olacağı kadar orada ne olmayacağı hakkında. Tek bildiğimiz bu dünya olduğunda, acı ve ıstırabın, ölüm ve korkunun, haksızlık ve yoksulluğun olmadığı bir hayatı hayal etmek zor olabilir.

Bunların hiçbirinin artık olmayacak olmasının yanı sıra, bu anlatım kişisel bir dokunuş da ekliyor: “Onların gözlerinden bütün yaşları silecek” (Va. 21:4). Kurtarılmış olanlar konusunda, Allah’ın insanlık tarihi boyunca acı çekmiş olanlara duyduğu merhamet bu tek cümlede doruğa ulaşır. Sadece onların acılarına son vermekle kalmıyor, aynı zamanda gözyaşlarını bizzat siliyor.

Günah dolu bir yaşam ile haksızlıkla ve trajediyle dolu bir dünya tarafından hırpalanan ve yaralanan insanlar olarak, çeşitli şekillerde günahın kurbanı olan hepimiz için iyileşme sürecinin ipuçlarını Vahiy kitapçığında görebiliriz. Hayat ağacını tasvir eden Yuhanna, “ağacın yaprakları uluslara şifa vermek içindir” (Va. 22:2) diyor. Tekrar, Allah insan olmanın, bu dünyanın kötülüğünü hissetmenin, tecrübe etmenin, ona tanık olmanın, hatta katılmanın ne anlama geldiğine dair anlayışını ve merhametini gösteriyor. O’nun dünyamızı yeniden yaratma planı, her birimizi yenilemeyi ve iyileştirmeyi de içeriyor.

O zamana dek, Mesih’te olabileceğimizin en iyisi olmaya çalışır, üzerimize düşen ne kadar küçük olursa olsun, vereceklerimize ihtiyacı olan çevremizdeki kişilere hizmet etmede üzerimize düşeni yaparız. Bu, ne olursa olsun –nazik sözler, sıcak bir yemek, tıbbi yardım, diş tedavisi, kıyafet yardımı, rehberlik– her ne yapabiliyorsak, İsa’nın buradayken sergilediği özverili ve fedakâr sevgiyle yapmalıyız.

Tabi ki, tüm çabalarımıza rağmen, dünya her geçen gün daha kötüye gidecek. İsa bunu biliyordu; fakat bu gerçek onu başkalarına hizmet etmekten alıkoymadı, o yüzden bizi de durdurmamalı.