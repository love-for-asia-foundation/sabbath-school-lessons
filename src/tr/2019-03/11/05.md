---
title:  Yargı Umudu
date:   11/09/2019
---

`Vaiz 8:14 ayetini oku. Burada yazılanın yalın ve güçlü gerçekliğini hangi şekillerde görüyorsun?`

Acıya, zulme ve felâkete dayanmak kendi başına yeterince zorken, incinme veya aşağılanma anlamsız gibi göründüğünde ya da dışarıdan fark edilmediğinde daha da zor. Üzüntünün muhtemel anlamsızlığı onun başlangıçtaki yükünden daha ağır. Olayların kayda geçmediği ya da nihaî adaletin olmadığı bir dünya zalimce bir abesliğin doruk noktasıdır. Yirminci yüzyıldaki ateist yazarların, insanlık halinin “abesliği” olduğunu düşündükleri duruma hayıflanmalarına şaşmamalı. Adalet umudu olmasa, yargı umudu olmasa, işlerin düzeltileceği umudu olmasa, dünyamız gerçekten de saçma bir dünya olurdu.

Fakat Vaiz 8:14 ayetindeki feryat hikâyenin sonu değil. Süleyman, itirazları bittikten sonra aniden yön değiştiriyor. Anlamsızlık hakkındaki hayıflanmalarının arasında, aslında şunu söylüyor: Dur bir dakika, Allah yargılayacak, o halde her şey anlamsız değil; hatta şimdi her şey ve herkes anlam ifade ediyor.

`Vaiz 12:13, 14 ayetlerini oku. Bu, burada yaptığımız her şeyin ne kadar önemli olduğuna dair bize ne anlatıyor?`

Yargı umudu, kişinin Allah’ın öz doğasının, hayatın ve içinde yaşadığımız dünyanın ne olduğuna dair inancıyla ilgilidir. Gördüğümüz üzere, Kutsal Kitap bizim Allah’ın yarattığı ve sevdiği bir dünyada yaşadığımız, fakat bu dünyanın yanlışa düşmüş olduğu ve Allah’ın, tümüyle İsa’nın yaşamı ve ölümü aracılığıyla, bu dünyayı yeniden yaratma planını yürüttüğü üzerinde duruyor. Allah’ın yargısı, O’nun dünyamızı düzeltme tasarısının anahtar parçalarından biri. Dünyanın haksızlıklarının pek çoğunun sonuçlarına maruz kalanlar –dışlanan, gaddarca davranılan, zulme uğrayan ve istismar edilenler– için, yargı vaadi tabii ki iyi haberdir.

`O kadar özlediğimiz adaletin bir gün, hayal bile edemeyeceğimiz şekillerde, sonunda geleceğini bilmek senin için ne ifade ediyor? Bu vaatten nasıl umut çıkarabiliriz?`