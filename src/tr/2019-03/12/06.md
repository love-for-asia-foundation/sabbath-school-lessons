---
title:  Sesi Olmayanların Sesi
date:   19/09/2019
---

Süleyman “susmanın zamanı var, konuşmanın zamanı var” (Vaiz 3:7) yazdı. Haklıydı ve bu dengeyi bulmak hiçbirimiz için kolay değil. Fakat konu zulme uğrayanlar için konuşmak, sessizlerin sesi olmak ve kötülüğü iyilikle yenmeye çalışmak olduğunda, sesimizin duyulması gerektiği halde kilise olarak fazlasıyla sessiz kalmış olmamız mümkün mü?

Hristiyanlar, İsa’nın bizden istediği gibi başkalarına tatbiki hizmete çağrıyla ilgili olarak, sıklıkla İsa’nın elleri ayakları olmaktan bahseder. Fakat Kutsal Kitap’ta gösterilen peygamberlik rolünde, Allah’ın erkeklerden ve kadınlardan ilk isteği O’nun sesi olmalarıdır; ayrıca Allah’ın adına konuşurken, aynı zamanda Allah’ın savunmak istedikleri adına da konuşmalarıdır (bkz. Mez. 146:6–10).

`Yeşaya 58:1–10 ayetlerini oku. Belirli bir zamanda, yerde ve bağlamda verilmiş olan bu mesaj, bugün farklı bir zamanda, yerde ve bağlamda olan bize ne söylemelidir? Yeşaya’nın bunu yazdığı zamandan bugüne dünyamızda gerçekten ne kadar şey değişti?`

Peygamberlerin adalet çağrısı asla popülerliğe giden bir yol değildi. Fakat Allah’tan aldıkları görevle harekete geçen, Allah’ın adalete olan tutkusunu anlayan, zayıf ve mazlumların kötü durumlarına yakınlık gösteren ve toplumları için en iyi olanı isteyen bu peygamberler, kendi zamanlarında ve mekânlarında, düşmanlık, huzursuzluk ve tehlikelere rağmen, sessizlerin sesi olma cesaretini gösterdiler (bkz. Pe. 3:17).

Müjde’ye dair anlayışımıza ve İsa’yı dünyaya yansıtma çağrısına dayanarak, biz Yedinci Gün Adventistlerinin de dünyadaki kötülükle uğraşma konusunda yapabileceği pek çok iyi şey var.

Örneğin: “Yedinci Gün Adventistleri, yoksulluğu ve ona eşlik eden diğer adaletsizlikleri azaltan faaliyetlerin Hristiyanların sosyal sorumluluğunun önemli bir parçası olduğuna inanır. Kutsal Kitap, Allah’ın yoksullara karşı olan ilgisini ve O’nun izleyicilerinin kendilerine bakacak durumda olmayanlarla nasıl ilgilenmeleri gerektiğine dair beklentilerini açıkça ortaya koyar. Tüm insanlar Allah’ın suretini taşır ve Allah’ın bereketini alırlar (Luka 6:20). Yoksullarla çalışırken İsa’nın örnekliğini ve öğretisini izleriz (Matta 25:35, 36). Ruhsal bir topluluk olarak Yedinci Gün Adventistleri yoksullar için adaleti destekler ve ‘ağzını hakkını savunamayan için’ (Özd. 31:8) ve ‘yoksullardan adaleti esirgeyenlere’ (Yşa. 10:2) karşı açar. Biz ‘mazlumun davasını savunan’ (Mezmur 140:12) Allah’la işbirliği yaparız.” Yedinci Gün Adventistlerinin Küresel Yoksullukla İlgili Resmi Bildirisi, 24 Haziran 2010.