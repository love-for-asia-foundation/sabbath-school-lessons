---
title:  Krallığın Öncelikleri
date:   15/09/2019
---

İsa’nın ve Yeni Ahit yazarlarının öğretilerinde açıkça belirtildiği üzere, Allah’ın krallığının mensupları olarak yaşamayı seçenler hayatlarını dünyanın sahip olduğundan farklı bir dizi değerlere ve önceliklere göre sürdürürler.

`Matta 6:25–33 ayetlerini oku. Bu ayetlerde bize verilen güvence nedir ve bu güvence bizim önceliklerimizi ne şekilde etkilemelidir?`

İsa “canın yiyecekten, bedenin de giyecekten daha önemli olduğunu” öğretti (bkz. Mat. 6:25). Bu şeyler elbette önemli, fakat biz bunları Allah’ın krallığının ışığında görmeliyiz, yani hayatlarımızdaki öncelikleri gerçek ve uygulanabilir yollarla baştan düzenlemeliyiz. Kutsal Kitap boyunca yapılan başkalarıyla ilgilenme ve onları ayağa kaldırma çağrısının farkına vardığımızda, biz İsa’nın adımlarını izlemeye çalışırken bu çağrı da önceliklerimizden biri haline gelir. İdeal olarak bu çağrı bizim kendimize daha az, başkalarına daha çok odaklanmamıza yardım etmelidir.

Bu farklı öncelikler ayrıca bizim üzerimizde ve ezilenler üzerinde iktidar sahibi olanlarla ilişkimizi de değiştirir. Her ne kadar Kutsal Kitap Hristiyanlara devletlerine mümkün olduğu kadar saygı duymalarını ve itaat etmelerini bildiriyor olsa da (örneğin bkz. Rom. 13:1–7), Petrus’un sözlerini tekrarlamamız gereken bir nokta da geliyor: “İnsanlardan çok, Tanrı’nın sözünü dinlemek gerek” (Elç. 5:29). İsa, bu konuda Kendisini oyuna getirmeye çalışanlara verdiği cevapta, bu iki ilkeyi dengeledi: “Sezar’ın hakkını Sezar’a, Tanrı’nın hakkını Tanrı’ya verin” (Mat. 22:21).

Devlette ya da başka yerde iktidar sahibi olanlar bu gücü genellikle tehditle ya da zorla kabul ettirir ve sürdürürler. İsa’nın hayatında gördüğümüz gibi, sadık yaşam her zaman ve her durumda kötülüğün karşısında dirençsiz kalmayı gerektirmiyor. Örneğin, Ellen G. White Amerika’daki kölelikle ilgili şöyle yazmıştı: “İnsanların yasası Allah’ın sözüyle ve yasasıyla çatıştığı zaman, sonuçları ne olursa olsun biz Allah’ın yasasına uymalıyız. Ülkemizin yasası bir köleyi sahibine teslim etmemizi emrediyor. Bu yasaya uymamalıyız ve çiğnemenin getireceği sonuçlara katlanmalıyız. Köle kimsenin malı değildir. Onun gerçek efendisi Allah’tır ve insanın Allah’ın Kendi eliyle yarattığı eseri alıp kendisinin olduğunu iddia etme hakkı yoktur.”—Testimonies for the Church [Kilise İçin Tanıklıklar], 1. cilt, s.201, 202.

`Otoriteye itaat etmekle, baskıcı bir otoritenin kurbanları olabilecek kimselere destek olmak arasındaki çizgi nerededir?`