---
title:  Merhamet ve Tövbe
date:   02/09/2019
---

Kurtuluş ve büyük mücadelenin birbiri içine geçmiş öyküleri, bizi dünyaya ve kendimize ilişkin anlayışımız için temel önemde olan bir hayat gerçeğini kabul etmeye çağırıyor: biz ve dünyamız düşkünüz, bozuğuz ve günahkârız. Dünyamız böyle olsun diye yaratılmadı, biz de, her ne kadar hâlâ bizi yaratan Allah’ın suretini taşıyor olsak da, dünyanın bozukluğunun bir parçasıyız. Hayatlarımızdaki günah, dünyanın dört bir yanında bu kadar acıya, zulme ve istismara sebep olan kötülükle aynı niteliğe sahip.

Dolayısıyla, dünyadaki ve etrafımızdaki kişilerin hayatlarındaki acıyı, sıkıntıyı, kederi ve trajediyi hissetmemiz doğaldır. Buradaki hayatın acısını hissetmemek için robot olmamız gerekirdi. Mezmurlar kitapçığındaki ağıtlar, Yeremya’nın ve diğer peygamberlerin kederleri ve İsa’nın gözyaşlarıyla merhameti, dünyaya ve ondaki kötülüğe, özellikle de bu kötülükten sıklıkla zarar görenlere karşı bu şekilde hissetmemizin uygun olduğunu gösteriyor.

`Matta 9:36, 14:14, Luka 19:41, 42 ve Yuhanna 11:35 ayetlerini oku. Bu ayetlerin her birinde İsa’yı merhametle dolduran neydi? Etrafımızdaki acılara karşı yumuşamış bir yüreğe nasıl sahip olabiliriz?`

Ayrıca günahın ve kötülüğün “dışarıda bir yerde,” ya da başka birinin bozukluğunun sonucu olmadığını hatırlamalıyız: “Günahımız yok dersek, kendimizi aldatırız, içimizde gerçek olmaz” (1Yu. 1:8). Kutsal Kitap peygamberlerinin anlayışında, günahın bir trajedi olmasının sebebi öncelikle birinin “kuralları” çiğnemiş olması değil, günahın Allah ile O’nun halkı arasındaki ilişkiyi bozmuş olması, ayrıca bizim günahımızın diğer insanlara zarar veriyor olmasıdır. Bu ister küçük ister büyük ölçekte gerçekleşsin, kötülük aynı kötülüktür.

Dünyadaki tüm kötülüğün, adaletsizliğin, yoksulluğun ve zulmün temelinde bencillik, açgözlülük, ahlâksızlık, önyargı, cehalet ve ilgisizlik yatar. Kendi günahkârlığımızı itiraf etmek bu kötülüğü ele almanın ilk adımıdır, aynı zamanda Allah sevgisinin yüreklerimizde hak ettiği yeri almasına izin vermenin de ilk adımıdır: “Günahlarımızı itiraf edersek, güvenilir ve adil olan Tanrı günahlarımızı bağışlayıp bizi her kötülükten arındıracaktır” (1Yu. 1:9).

`Kendine bir bak (ama çok yakından ve çok uzun süre değil). Hangi yönlerden bozuksun ve büyük sorunun bir parçasısın? Tek cevap nedir ve bakılacak tek yer neresidir?`