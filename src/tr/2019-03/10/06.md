---
title:  Sonsuza Dek Kalıcı Olan Müjde
date:   05/09/2019
---

Müjdenin “her ulusa, her oymağa, her dile, her halka” (Va. 14:6) iletilen dönüştürücü daveti ve çağrısı Hristiyanlık tarihi boyunca devam etti. Fakat Vahiy kitapçığı bu mesajın, yani İsa hakkındaki iyi haberin ve bunun tüm sonuçlarının, son zamanda yenilenen bir duyurusunu tarif ediyor.

`Vahiy 14:6, 7 ayetlerini oku. Müjdeye dair –genellikle Yuhanna 3:16 ayetiyle özetlenen– yaygın anlayış, meleğin 7. ayetteki özel mesajına ne şekilde dâhil edilmiş?`

Vahiy 14:7 ayeti, Allah’ın Kutsal Kitap tarihi boyunca devam eden kötülüğe, yoksulluğa ve zulme dair endişesi konusunda bu çalışmamızda daha önce gördüğümüz üç anahtar unsuru bir araya getiriyor:

Yargı. Yargıya –adaletin yerini bulması için– başvurmak, tarih boyunca zulme uğrayanların tekrarladığı bir çağrıdır. Şükürler olsun ki, Kutsal Kitap Allah’ı sıkıntıda olanların feryatlarını duyan Kişi olarak betimliyor. Örneğin Mezmurlar’da sıklıkla ifade edildiği gibi, kendilerine haksızlık edilenler yargıyı iyi haber sayarlar.

İbadet. İbrani peygamberlerin yazıları sıklıkla ibadet ve iyi işler konularını birbirine bağlar, özellikle de Allah’ın halkı olduğunu iddia edenlerin ibadetlerini, işledikleri ve sürdürdükleri günahlarla karşılaştırırken. Örneğin Yeşaya 58. bölümde, Allah en çok arzuladığı ibadetin merhamet eylemleri ve yoksullarla ve muhtaçlarla ilgilenilmesi olduğunu açıkça ifade ediyor (bkz. Yşa. 58:6, 7).

Yaratılış. Gördüğümüz gibi, Allah’ın adalet çağrısının temel unsurlarından bir tanesi ortak insanlık ailesidir, yani hepimiz O’nun suretinde yaratıldık ve O’nun tarafından sevildik, hepimiz O’nun gözünde değerliyiz ve hiç kimse bir diğerinin haksız kazancı ve açgözlülüğü uğruna istismara ya da zulme maruz kalmamalı. Müjdenin bu son zamandaki ilanının, Allah’ın düşkün insanlık için istediği kurtuluşu, kefareti ve yenilenmeyi kabul etmek için geniş kapsamlı bir çağrı olduğu açıkça anlaşılıyor. Dolayısıyla, gerçek ve sahte ibadet meseleleri ve zulüm gündemdeyken bile (bkz. Va. 14:8–2), Allah’ın kötülüğün en azgın zamanında dahi doğruluğun yanında duracak, Allah’ın emirlerini ve İsa’ya imanı koruyacak bir halkı olacak.

`Muhtaç olanlara bir yandan hizmet ederken, bir yandan da onlarla üç meleğin mesajında bulunan umudu ve uyarıyı paylaşmanın yollarını nasıl bulabiliriz?`