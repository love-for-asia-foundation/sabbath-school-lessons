---
title:  Inside Story
date:   06/09/2019
---

#### Yarım Somun Ekmek

_Yazan: Andrew McChesney, Adventist Müjdeleme_

Maya, ibadetten sonra elinde bir somun beyaz ekmekle Valentina’ya yaklaştı.

Elindeki somunu uzatarak “Valya, lütfen al bunu” dedi.

40 yaşındaki Valentina ekmeğe iştahla baktı. Altı aydan beri kırıntı bile yememişti. Gürcistan’dan ayrılan Abhazya’nın başkenti Sohum’da, dükkânlarda ekmek bulmak mümkün değildi. Yıl 1993’tü, Gürcü ve Abhaz kuvvetleri arasında aylarca süren silahlı çatışma büyük bir gıda kıtlığına yol açmıştı. 

45 yaşındaki Maya, elindeki ekmeği halen uzatarak “Al bunu, lütfen” diye tekrarladı. “Bu benden sana.”

Valentina yavaşça başını salladı.

“Bunu senden alamam” dedi. “Buna bizim kadar senin de ihtiyacın var.”

Maya ağlamaya başladı.

“Lütfen, al bunu” dedi. “Bize yardım etmek için buraya kadar yürüdün. Bu sana vermek istediğim bir hediye, ama sen onu kabul etmiyorsun.”

Valentina sonunda pes ederek “Tamam” dedi. “Ama bu ekmeği ikiye bölelim. Sen yarısını al, ben de diğer yarısını.”

Kadınlar, Yedinci Gün Adventist pastör olan Valentina’nın kocası Pavel Dmitrienko’nun liderliğinde yaklaşık 40 kişinin düzenli olarak toplanıp, dua edip Kutsal Kitap okudukları ev kilisesinin mutfağından aldıkları bıçakla ekmeği ikiye böldüler.

Birkaç dakika sonra Valentina ve Pavel evden ayrıldı ve 15 kilometrelik eve dönüş yürüyüşüne başladılar.

Valentina çantasındaki ekmeği düşününce gülümsedi. O akşam basit bir arpa çorbası ve suyla ekmeğin tadını çıkarmak için sabırsızlanıyordu.

“Çorba yapacağım ve onu gerçek ekmekle yiyeceğiz” dedi.

Pavel onun mutlu gülümsemesine aynı şekilde karşılık verdi. O da ekmeği yemek istiyordu.

Çift yolun yarısında bir köprüde yaşlı bir kadınla karşılaştı. Kadın incecikti ve üstündeki kıyafetler pislik içindeydi. Valentina’ya baktı.

Titreyen bir sesle “Kızım” dedi, “yanında bir parça ekmek var mı?”

Valentina çantasındaki yarım somunu çıkarttığı gibi yaşlı kadına uzattı.

“Evet var, canım ninem” dedi. “Lütfen, al bunu.”

Yaşlı kadın ekmeği alırken ağlıyordu.

Gözyaşları buruşmuş, kirli yanaklarından süzülürken “Teşekkür ederim” dedi. “Üç gündür hiçbir şey yemedim. Sen beni ölümden kurtardın.”

Valentina ve Pavel yüzlerini aydınlatan sevinçli gülümsemelerle yollarına devam ettiler. Kıymetli ekmeklerini feda edebildikleri için mutluydular.

Şimdi 65 yaşında olan Valentina (solda), Rusya’nın Belgorod kentindeki evinde bir röportajda “Her şeyden çok istediğimiz şeyi büyükanneye verip, onun hayatını kurtardık” dedi. “Gerçek bir fedakârlıktı; ve bizi her zamankinden daha çok mutlu etti.”