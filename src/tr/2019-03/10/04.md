---
title:  Lütuf ve İyi İşler
date:   03/09/2019
---

`Efesliler 2:8–10 ayetlerini kendi sözcüklerinle özetle. Bu ayetler lütuf ile iyi işler arasındaki ilişki hakkında bize ne söylüyor?`

Kutsal Kitap bize, diğer şeylerle birlikte, Allah’a ibadet etmek ve başkalarına hizmet etmek için yaratıldığımızı söylüyor. Günahın olmadığı bir ortamda bu şeylerin nasıl olacağını sadece tahayyül ederek anlamaya çalışabiliriz.

Zira şu anda, günah yüzünden, sadece bozulmuş ve düşmüş olan dünyayı biliyoruz. Şükürler olsun ki, İsa’nın dünyanın günahlarına karşılık kurban olmasıyla ifade edilmiş ve sergilenmiş olan Allah’ın lütfu, bizim için bağışlanmanın ve iyileşmenin yolunu açıyor. Böylelikle, bu bozulmuş varlığın içinde bile hayatlarımız tamamıyla Allah’ın eseri haline dönüşüyor, O da başkalarının hayatlarındaki acıyı ve hasarı iyileştirip onarma işinde bizi Kendisine ortak olarak kullanıyor (bkz. Ef. 2:10). “Alanlar başkalarına vermelidir. Her yönden yardım çağrıları geliyor. Allah insanları insan kardeşlerine içtenlikle hizmet etmeye çağırıyor.”—Ellen G. White, The Ministry of Healing [Şifa Hizmeti], s. 103.

Tekrar, biz iyi işleri –yoksullarla ilgilenmek, ezilenleri ayağa kaldırmak, açları doyurmak– kurtuluşu ya da Allah’ın yanında bir konum kazanmak için yapmıyoruz. Mesih’te, iman yoluyla, Allah’ın yanında ihtiyacımız olan her konuma sahibiz. Aksine, biz kendimizi her şeye karşın Allah tarafından sevilen ve fidyeyle kurtarılmış olan günahkârlar ve günahın kurbanları olarak görüyoruz. Biz benmerkezlilik ve açgözlülük ayartılarıyla halen mücadele ederken, Allah’ın özverili ve alçakgönüllü lütfu bize hayatlarımızı dönüştürecek yeni tip bir yaşam ve sevgi sunuyor.

Çarmıha baktığımızda bizim için verilmiş olan büyük ve mükemmel kurbanı görüyoruz ve onun Mesih’te bize sunduğuna hiçbir şey ekleyemeyeceğimizi fark ediyoruz. Fakat bu Mesih’te bize verilmiş olana karşılık olarak bir şey yapmamamız gerektiği anlamına gelmiyor. Aksine, karşılık vermeliyiz; bize gösterilmiş olan sevgiye karşılık olarak başkalarına sevgi göstermekten daha iyi bir yol var mı?

`1. Yuhanna 3:16, 17 ayetlerini oku. Bu ayetler, çarmıha vermemiz gereken karşılığın ne olduğunu nasıl bu kadar güçlü bir şekilde aktarıyor?`