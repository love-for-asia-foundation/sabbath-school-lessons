---
title:  Canlara Ulaşmak
date:   24/09/2019
---

Kilisedeki tartışmalar bazen, hayır işleri veya tanıklık, adalet veya müjdecilik olarak, sosyal çalışma ile müjdeleme işi arasında bir seçim yapmak zorunda kalınmasına saplanıp kalır. Fakat bu kavramların her birini daha iyi anladığımızda ve İsa’nın hizmetini incelediğimizde, aradaki farklar ortadan kalkar ve müjdeyi vaaz etmekle başkalarına yardım etmek için çalışmanın yakından ilişkili olduğunu görürüz.

Ellen White, en ünlü sözlerinden birinde konuyu şu şekilde açıklamıştı: “Yalnızca Mesih’in yöntemi insanlara ulaşmada gerçek başarıyı sağlayacaktır. Kurtarıcı, insanların iyiliğini isteyen birisi olarak aralarına karıştı. Onlara anlayışını gösterdi, ihtiyaçlarına hizmet etti ve güvenlerini kazandı. Sonra da onlara ‘Ardımdan gelin’ dedi...

“Yoksulların rahatlatılması, hastaların bakılması, kederlilerin ve yaslıların teselli edilmesi, cahillerin bilgilendirilmesi, tecrübesizlere rehberlik edilmesi gerekir. Ağlayanlarla ağlamalı, sevinenlerle sevinmeliyiz.”—Ellen G. White, The Ministry of Healing [Şifa Hizmeti], s. 143.

Gördüğümüz gibi, krallığın bu iki eylemi –adalet ve müjdecilik– sadece İsa’nın hizmetinde değil, O’nun öğrencilerine verdiği ilk görevde de iç içe geçmişti: “Gittiğiniz her yerde Göklerin Egemenliği’nin yaklaştığını duyurun. Hastaları iyileştirin, ölüleri diriltin, cüzamlıları temiz kılın, cinleri kovun. Karşılıksız aldınız, karşılıksız verin” (Mat. 10:7–8). Kısacası, mesajımızla başkalarına ulaşmanın en iyi yollarından biri, onların ihtiyaçlarına hizmet etmektir.

`1. Petrus 2:12 ve Filipililer 2:15 ayetlerini oku. Petrus ve Pavlus Allah’ın halkı tarafından gerçekleştirilen iyi işlerin tanıklık etme gücüyle ilgili ne söylüyorlar?`

Allah’ın iyi haberini daha geniş kapsamlı bir şekilde anladığımızda, insanlara yönelik tutku yoksa müjdeciliğin bir anlamı kalmıyor. 1. Yuhanna 3:16–18 ve Yakup 2:16 gibi ayetler, müjdeyi hayata geçirmeden onu vaaz etmenin oluşturduğu çelişkiye vurgu yapıyor. En iyi tanımıyla müjdecilik –umuda, kurtuluşa, tövbeye, dönüşüme ve Allah’ın her şeyi kapsayan sevgisine dair iyi haberi getirmek– adaletin bir ifadesidir.

Müjdecilik de adalet arzusu da Allah’ın kayıp, bozuk ve acı çeken insanlara duyduğu sevgiden kaynaklanır; bu sevgi, Allah’ın hayatlarımızdaki etkisiyle, aynı zamanda kalplerimizde de büyüyor. Biz bir işi ya da diğerini tercih etmeyiz; aksine, insanlarla çalışarak Allah’ın işine dahil oluruz ve Allah’ın bize emanet ettiği bütün kaynakları kullanarak, onların gerçek ihtiyaçlarını karşılarız.

`Fakat başkaları için iyi işler yaparken aynı zamanda kurtuluşun iyi haberini vaaz etmeyi ihmal etmediğimizden nasıl emin olabiliriz?`