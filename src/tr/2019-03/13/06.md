---
title:  Birbirinizi İyi İşler İçin Cesaretlendirin
date:   26/09/2019
---

En iyi sebeplere ve niyetlere sahip olmamıza ve Allah’ın ve iyiliğin tarafında olduğumuza inanmamıza rağmen, Rab için çalışmak zor ve cesaret kırıcı olabilir. Dünyamızın üzüntüsü ve acısı gerçektir. Bir kilise topluluğuna ihtiyaç duymamızın sebeplerinden biri de budur. İsa, bu tip destekleyici topluluğun örneğini öğrencileriyle birlikte oluşturdu. İnsanları halkın arasına nadiren yalnız gönderirdi, öyle olduğu zamanlarda da yaşadıklarını birbirleriyle paylaşmak ve enerjilerini ve cesaretlerini yenilemek için çok geçmeden yeniden bir araya gelirlerdi.

`İbraniler 10:23–25 ayetlerini oku. Bu ayetler içinde en bilineni İbraniler 10:25’tir, öyleyse önceki iki ayet, ünlü ayeti kavrayışımıza ne ekliyor? Birbirimizi “sevgi ve iyi işler için” gayrete getirebileceğimiz yöntemler neler?`

Neredeyse her görevi, maksadı ya da projeyi gerçekleştirirken, birlikte çalışan bir topluluk, o topluluğu oluşturan kişilerin bireysel çabalarının toplamından daha fazlasını başarabilir. Bu bize yeniden, her birimizin farklı fakat birbirini tamamlayan işlevlerimizin olduğu, kilisenin Mesih’in bedeni olarak resmedilişini hatırlatıyor (bkz. Rom. 12:3–6). Her birimiz en iyi yaptığımız şeyi, etkilerimizin birlikte çalışmasına izin verecek şekilde yaptığımızda, hayatlarımızın ve işimizin sonsuza kadar sürecek bir fark yaratacağına imanla güvenebiliriz.

Doğru olanı yapmaya çalışırken sonuçlar –insanlar ve hayatlarıyla ilgili sonuçlar– önemli olsa da, bazen sonuçlarla ilgili Allah’a güvenmeliyiz. Zaman zaman yoksulluğu gidermek için, zayıfları korumak için, ezilenleri kurtarmak için çalışırken ve sesi çıkmayanlar adına konuşurken, o kadar da ilerleme olmadığını göreceğiz. Fakat biz çok daha büyük ve kaçınılmaz olarak muzaffer olan bir gaye uğruna çalıştığımıza dair umuda sahibiz: “İyilik yapmaktan usanmayalım. Gevşemezsek mevsiminde biçeriz. Bunun için fırsatımız varken herkese, özellikle iman ailesinin üyelerine iyilik yapalım” (Gal.6:9, 10, ayrıca bkz. İbr. 13:16).

İşte bu yüzden birbirimizi yüreklendirmeye –sözlük anlamıyla, cesaret aşılamaya– çağrılıyoruz. İmanlı bir şekilde yaşamak hem neşeli hem de zordur. Bizim adalet Tanrımız ve adalet topluluğumuz en büyük desteklerimiz ve başkalarını da buna katılmaya çağırıyoruz.
 
`Başkalarının sıkıntılarını gidermek için düzenli olarak çalışan kimi tanıyor ya da biliyorsun? Bu kişiyi ya da topluluğu yaptıkları iyi işte ne şekilde yüreklendirebilirsin?`