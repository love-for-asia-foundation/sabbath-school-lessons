---
title:  Hizmetkâr Bakiye
date:   23/09/2019
---

Kutsal Kitap’ın peygamberlik sözünde belirtilen bakiye halkın standart tanımı Vahiy 12:17 ayetinde bulunur: “Allah’ın emirlerini tutup İsa Mesih’in tanıklığına sahip olanlar” (CANDEMIR, ayrıca bkz. Va. 14:12). Kutsal Kitap’ın öyküsünde, yeryüzünün tarihinin son dönemlerinde Allah’ın halkının ayırt edici özellikleri bunlardır. Fakat, yine Kutsal Kitap öykülerinde, böyle bir bakiyenin nasıl hareket ettiğine, özellikle de bu halkın başkalarına nasıl hizmet ettiklerine dair örnekleri bulabiliriz.

`Bu konuda Musa’nın örneği göz korkutucudur. Mısır’dan Çıkış 32:1–14 ayetlerini oku. Bu öyküdeki Musa ile Vahiy 12:17 ayetinde tarif edilen bakiye nasıl kıyaslanabilir?`

Allah İsrail halkına o kadar kızmıştı ki, onları yok etmekle ve İbrahim’e verilen –soyundan gelenlerin büyük bir ulus olacağına dair– vaatleri Musa ile ailesine devretmekle tehdit ediyordu. 

Fakat Musa bunu istemedi. Tersine, Musa Rabb’in yaptığı gibi tehdit etmenin O’nu kötü göstereceğini savunarak, Allah’la tartışma cesaretini gösterdi (bkz. Çık. 32:11–13). Fakat sonra Musa daha da ileri giderek, Allah’la olan ilişkisini zorlama uğruna kendisini tehlikeye attı.

Musa, halkı çöle götürürken onlara önderlik etmekte zorlanıyordu. Neredeyse onları özgürlüklerine kavuşturduğu andan beri, insanlar şikâyet ediyor, tartışıyorlardı. Fakat yine de Musa Allah’a şöyle dedi: Onları bağışlayamayacaksan, “yazdığın kitaptan adımı sil” (Çık. 32:32). Musa birlikte yolculuk ettiği insanları kurtarmak uğruna sonsuzluktan vazgeçmeyi teklif ediyordu.

Hak etmeyenlerin yararına gerçekleştirilen fedakâr arabuluculuğun ne kadar da güçlü bir örneği! Ayrıca, tüm kurtuluş planının ne kadar güçlü bir simgesi!

“Musa İsrail adına aracılık ederken, Allah’ın elinde bir araç olarak kendileri için bu kadar çok şey yapılmasını sağladığı kişilere duyduğu büyük ilgi ve sevgi sayesinde çekingenliği kayboldu. Rab onun yalvarışlarını dinledi ve özverili duasını kabul etti. Allah kulunu haklı çıkarmıştı; onun bu yanılgı içindeki ve nankör halka sadakatini ve sevgisini sınamış, Musa ise denemeye mertçe katlanmıştı. İsrail’e olan ilgisi bencilce bir güdüden kaynaklanmıyordu. Allah’ın seçilmiş halkının refahı onun için şahsî şerefinden, güçlü bir ulusun atası olma ayrıcalığından daha kıymetliydi. Allah onun sadakatinden, yüreğinin sadeliğinden ve dürüstlüğünden memnun kaldı ve sadık bir çoban olarak ona büyük bir vazife, İsrail’i Vaat Edilen Ülke’ye götürme sorumluluğunu verdi.”—Ellen G. White, Atalar ve Peygamberler, s. 319.

`Bu, çevremizdeki hata yapanlarla, mümkün olduğu kadarıyla, nasıl ilgilenmemiz gerektiğine dair bize ne anlatıyor?`