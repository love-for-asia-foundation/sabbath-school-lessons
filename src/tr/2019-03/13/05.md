---
title:  Kilise İçinde Lütuf
date:   25/09/2019
---

Allah, Eyüp kitapçığının başlangıcında Eyüp’e ve onun Kendisine olan sadakatine, Allah’ın yöntemlerinin iyiliğinin ve O’nun düşmüş insanlığa yaklaşımının göstergesi olarak işaret eder (bkz. Eyüp 1:8). Allah’ın, itibarının halkının yeryüzünde hayatlarını yaşama biçimlerine dayanmasına izin veriyor olması dikkate değer. Fakat Pavlus, Allah’ın bazı “kutsallarına” olan bu itimadını, kilise topluluğunu içerecek şekilde genişletti: “Öyle ki, Tanrı’nın çok yönlü bilgeliği, kilise aracılığıyla göksel yerlerdeki yönetimlere ve hükümranlıklara şimdiki dönemde bildirilsin” (Ef. 3:10).

`Efesliler 2:19 ayetini oku. Kilise topluluğunun Allah’ın “ev halkı” olarak tarif edilmesi fikri sence neyi içeriyor? Bu tarif örgütlü bir kilisenin işleme şekline nasıl etki etmeli?`

Her topluluk ya da örgütte, söz konusu oluşumun üyelerine nasıl muamele ettiği grubun temel değerlerini yansıtır. Allah’ın ev halkı, Mesih’in bedeni ve Ruh’un topluluğu olarak, kilisenin yaşama geçirmesi ve özündeki beklentiyi karşılaması gereken en yüce çağrıya sahip: “Çünkü Tanrı karışıklık değil, esenlik Tanrı’sıdır. Kutsalların bütün topluluklarında böyledir” (1Ko. 14:33).

Kilise içinde tüm olup biteni –Allah’ın adaleti, lütfu ve sevgisinde ortaya konduğu gibi– adalet, lütuf ve sevgi değerleri yönlendirmelidir. Yerel kilise topluluklarından dünya çapındaki kilise örgütüne kadar, önderlik ederken, kararlar alırken ve kilise topluluğundaki “en basit kardeşlerinden biriyle” ilgilenirken, kilise önderlerine rehberlik etmesi gereken ilkeler bunlardır. Bu ilkeler ayrıca üyeler arasında zaman zaman ortaya çıkan anlaşmazlıkları çözerken de bize rehberlik etmelidirler. Kendi aramızdakilere adaletli ve onurlu bir şekilde davranamazsak, bunu dışarıdaki insanlarla yapmayı nasıl başarabiliriz?

Kilise örgütü insanlara iş sağladığı durumlarda, her şeyden çok insanlara değer veren ve üyelere adaletsiz muamele edilmesine karşı duran cömert bir işveren olmalıdır. Kiliseler, tüm kilise üyelerinin zayıfları korumak için ellerinden geleni yaptıkları, güvenli yerler olmalıdırlar. Ayrıca, ilk kilisede gördüğümüz gibi, kilise topluluğunun üyeleri kilise “ailesi” içindeki sıkıntı çeken ve muhtaç olanları maddi bakımdan desteklemeye özellikle hazırlıklı olmalıdırlar.

İsa, bunun sadece iman topluluğunu dönüştürmekle kalmayıp, aynı zamanda imanlarının gerçekliğini izleyenlere göstereceğini söyleyerek, bunu emir olarak verdi: “Size yeni bir buyruk veriyorum: Birbirinizi sevin. Sizi sevdiğim gibi siz de birbirinizi sevin. Birbirinize sevginiz olursa, herkes bununla benim öğrencilerim olduğunuzu anlayacaktır” (Yuhanna 13:34, 35).