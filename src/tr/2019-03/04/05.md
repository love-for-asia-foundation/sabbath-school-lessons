---
title:  Rab’le Birlikte Yürümek
date:   24/07/2019
---

Mezmurlar kitapçığının sonuna yaklaştıkça, övgü haykırışları gittikçe artış gösteriyor gibidir. Son beş mezmur basit ve doğrudan “RABB’e övgüler sunun!” emriyle başlar; fakat bunlardan ilki –146. Mezmur– böyle bir övgünün öncelikli sebebi olarak özellikle Allah’ın yoksullarla ve zulme uğrayanlarla ilgilenmesine odaklanır.

`146. Mezmuru oku. Burada bize verilen mesaj nedir? Allah, özellikle de Mezmur 146:5–9 ayetlerinde, ne söylüyor?`

Allah’ın bu dünyanın Yaratıcı’sı olması kadar şüphesiz bir biçimde (bkz. Mez. 146:6), bu Mezmur O’nun dünyadaki yargıç, tedarik edici, özgürleştirici, şifacı, yardımcı ve koruyucu olarak devam eden işini tarif eder; bunların hepsi bu türden yardımlara muhtaç insanlara odaklanmıştır. Allah’ın hayatlarımızda, toplumlarımızda ve dünyamızda yaptığı ve yapmak istediği şeyin ilham verici bir görümüdür.

Bazen muhtaç olanları gözetmenin Allah söylediği için yapmamız gereken bir şey olduğunu düşünürüz. Fakat 146. Mezmur bunun Allah’ın zaten yapıyor olduğu bir şey olduğunu söyler; bizse bu işte O’na katılmaya davet ediliriz. Yoksulluğa, baskıya ve hastalığa karşı çalıştığımızda, aslında gerçekten Allah’la birlikte O’nun gayeleri için çalışıyoruz demektir. 146. Mezmur kadar ilham verici bir şeyi yerine getirmek için Allah’a ortaklık etmekten daha büyük bir ayrıcalık var mıdır?

Fakat bizim için de ayrıca faydalar var. Hristiyanlar sıklıkla Allah’ı arayışlarından ve O’nunla daha yakın bir ilişki kurmayı arzuladıklarından bahsederler. Mezmur 146:7–9 ve Kutsal Kitap’taki başka birçok ayet, Allah’ı bulmanın yollarından birinin de O’nun işine katılmak olduğunu belirtiyor. O halde, eğer O 146. Mezmur’un söylediği gibi yoksulu, hastayı ve mazlumu ayağa kaldırmak için çalışıyorsa, bizim de O’nunla birlikte çalışmamız gerekiyor. “Mesih bu dünyaya yoksullar ve acı çekenler arasında yürümek ve çalışmak için geldi. O’nun ilgisinden en çok pay alanlar onlardı. Bugün de, çocuklarının şahsında, O yine yoksulları ve muhtaçları ziyaret ederek üzüntüyü avutuyor ve ızdırabı hafifletiyor.

“Izdırabı ve ihtiyacı ortadan kaldırsak, Allah’ın merhametini ve sevgisini anlamamız için, şefkatli ve anlayışlı göksel Baba’yı tanımamız için hiçbir yolumuz kalmaz. Müjde en muhtaç, en yoksul bölgelere götürüldüğünde aldığı sevecenlikten daha büyük bir sevecenlik halini asla almaz.”—Ellen G. White, Testimonies for the Church [Kilise İçin Tanıklıklar], 7. cilt, s. 226.

`Başkalarına hizmet ettikçe Allah’la nasıl yakınlaştığımız konusunda senin deneyimlerin neler?`