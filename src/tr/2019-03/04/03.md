---
title:  '“Tanrım, Bir Şey Yap!”'
date:   22/07/2019
---

`82. Mezmuru oku. Burada bize verilen mesaj nedir?`

Allah’ın kendilerine verdiği toplum düzeni ve kurallarına rağmen, İsrail ulusu tarihinde çeşitli zamanlarda bu plana göre yaşamayı beceremedi. Çok kolay bir şekilde, adaletsizlik ve zulüm düzeninde yaşayan çevrelerindeki uluslara benzediler. Önderler ve hâkimler sadece kendilerini düşünür oldular, onların desteği rüşvetle satın alınabiliyordu. Sıradan insanlar, özellikle de yoksullar, kendilerini koruyacak mahkemeler olmadığından istismara maruz kalıyorlardı.

82. Mezmur böyle bir duruma verilen karşılıktır. Allah’ın Yüce Yargıç olarak rolünü vurguluyor ve O’nun önderleri, hatta insanların hâkimlerini yargıladığı bir sahneyi betimliyor. Bu mezmur, toplumda bu tip görevleri üstlenen kişilerin “O’nun altında yargıçlık görevini yapmak üzere atandıklarını” vurguluyor.—Ellen G. White, Peygamberler ve Krallar, s. 198. Onlar Allah’ın temsilcileri ve astları olarak konumlara sahip olup işlerini yerine getirirler. Mezmurcunun gözünden, Allah’ın adaleti, dünyadaki adaletin nasıl işlemesi gerektiğine dair bir örnek oluşturur ve ayrıca böyle adaletin veya adaletsizliğin –ve onu dağıtanların– ne şekilde yargılanacağına dair bir ölçü sağlar.

Mezmur, Allah’ı araya girip tüm ulusa yayılmış olan adaletsizliğe son vermek için harekete geçmeye çağıran bir haykırış ile sonlanır (Mez. 82:8). Birçok mezmur gibi bu mezmur da, sessizlerin ve zulüm görenlerin, içinde yaşadıkları ve çalıştıkları adaletsiz sistem tarafından susturulanların sesi olmuştur.

82. Mezmur, Allah’ın evrenin ve tüm ulusların Yüce Yargıcı ve Egemen Hükümdarı sıfatına başvuruyor. Böyle bir başvurunun yapılabileceği daha yüksek bir mahkeme ya da merci yok. Verilen güvence, dünyadaki mahkemeler yoksulların ve zulme uğrayanların haykırışlarını duymadığı ya da onları savunmadığı zaman, ki burada genellikle böyle olur, yardım istemek için inkâr edilemez bir olanağın hâlâ mevcut olduğudur.

Hayatlarımızda farklı zamanlarda kendimizi haksızlığa kurban olmuş bulabiliriz, fakat diğer zamanlarda haksızlığı işleyen ya da ondan yarar sağlayan biz olabiliriz. İster mazlum ister zalim olalım, 82. Mezmur gibi metinlerde kavrayış ve bilgelik bulabiliriz. Allah adaletsiz yargıçları da düşünüyor, onları Kendi çocukları olarak tanımlıyor ve onların daha iyi yaşamayı seçmelerini istiyor (bkz. Mez. 82:6). O yüzden, zulmün yanlış tarafında olanlar için bile, eğer kendilerinin değişmesine izin verirlerse, umut var.