---
title:  'Özdeyişler: Muhtaç Olana Merhamet Et'
date:   25/07/2019
---

Süleyman’ın Özdeyişleri kitapçığı, bir bilgece sözler derlemesi olarak çok çeşitli konulara ve hayat tecrübelerine değinir. Bunlar arasında yokluk, servet, hoşnutluk, adalet ve adaletsizlik hakkında düşünceler vardır; ve bunlar bazen meseleyi zıt açılardan değerlendirirler. Hayat her zaman basit ve doğrudan değildir, bu nedenle Özdeyişler bizi Allah’a sadık olanlar arasında bile hayatın nasıl yaşandığını etkileyen farklı durumlar ve seçimler konusunda uyarır.

`Süleyman’ın Özdeyişleri 10:4; 13:23, 25; 14:31; 15:15, 16; 19:15, 17 ve 30:7–9 ayetlerini oku ve karşılaştır. Bu ayetler zenginlik, yoksulluk ve muhtaç olanlara yardım etmek hakkında ne söylüyorlar?`

Özdeyişler, Allah’ın yoksul ve savunmasız olanlara karşı olan ilgisini ve özenini vurgular. İnsanlar bazen şartlar, yanlış seçimler ya da istismar yüzünden yoksulluk çekiyor olabilir, fakat durumlarının sebebi ne olursa olsun, Rab yine de onların Yaratıcısı (bkz. Özd. 22:2) ve Koruyucusu (bkz. Özd. 22:22, 23) olarak tanımlanmıştır. Her ne hata yapmış olurlarsa olsunlar, bu insanlara baskı yapılmamalı ya da durumlarından fayda sağlanmamalıdır. 

Özdeyişler bilgeliği seçme ve Allah’a itaat etme yoluyla daha iyi bir yaşam sunuyor olsa da, Allah’ın bereketi her zaman zenginlik olarak sonuç vermez. Allah’a sadakat her zaman maddesel kazançlardan daha önemli ve sonuç olarak daha faydalı görülür: “Doğrulukla kazanılan az şey haksızlıkla kazanılan büyük gelirden iyidir” (Özd. 16:8).

Özdeyişler’in diğer bir ilgi alanı da, işte, devlet yönetiminde ve adaletin sağlanması sırasında dürüstlük ve hakkaniyettir (bkz. Özd. 14:5, 25; 16:11–13; 17:15; 20:23; 21:28; 28:14–16). Özdeyişler sadece kişilerin yaşamlarıyla alakalı değildir, aynı zamanda herkesin, özellikle de korunmaya muhtaç olanların yararı için toplumun bir bütün olarak nasıl işlemesi gerektiği konusunda bilgi sunar. Yine, yöneten ve önderlik edenlerin en iyi durumlarında bunu Allah’ın yardımıyla gerçekleştirdikleri (bkz. Özd. 8:15, 16) ve ihtiyaç sahiplerine karşı O’nun merhametinin ve şefkatinin vekilleri olarak davranmaları gerektiği bize hatırlatılıyor.

`Kötü şartlar altında yaşayanlar için üzülmek herkes için kolaydır. Peki biz bu üzüntü duygusunu alıp onu eyleme dönüştürmeyi nasıl başarabiliriz?`