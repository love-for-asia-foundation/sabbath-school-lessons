---
title:  Inside Story
date:   26/07/2019
---

#### Müjdeci Arazi Aracı

_Andrew McChesney, Adventist Müjdeleme_

Joe Marcellino, ABD’nin Maryland eyaletindeki evine Isuzu Trooper marka arazi aracını park ederken, araçtan sokağa doğru yağ izleri gittiğini fark etti.

Karısı Susan’a “Eyvah” dedi. “Vaziyet iyi değil.”

Silver Spring, Maryland’deki Yedinci Gün Adventist dünya kilisesi genel merkezinde bilgi işlem müdürü olan 33 yaşındaki Joe, bir arkadaşını yardıma çağırdı. Arkadaşı Eric Armer arabanın yağ filtresinin yağ kaçırdığını fark etti ve onu, motor tamirinin muhtemelen 3.000 dolardan fazla tutacağı konusunda uyardı.

Daha yeni evlenmiş olan Joe ile Susan’ın bankada tam 3.000 dolarları vardı. Fakat Joe bu parayı arazi aracı için harcamak istemiyordu, çünkü çift ondalık ödemelerinde geride kalmışlardı. Geçmiş üç ay için 1.500 dolar borçları vardı.

Susan konuyu tartışmaya bile gerek görmedi. “İlk ürünlerimizi vermeliyiz” dedi.

Joe ile Susan dua ettiler ve arazi aracını tamir ettirmek yerine ondalık verme kararı aldılar.

Bu kararı aldıktan sonra Eric, Joe’ya araba yağ kaçırmadan hemen önce yağ değişimini yapan benzin istasyonunu aramasını önerdi. Benzin istasyonu Joe’nun evine bir tamirci gönderdi ve tamirci arabayı inceledikten sonra motoru bedavaya tamir etmeyi teklif etti. Fakat Joe benzin istasyonuna tam olarak güvenemiyordu, onun yerine benzin istasyonunun 3.000 dolar ödeme teklifini kabul etti. Joe bir başka arkadaşından, araba tamircisi olan Bill Brody’den motoru tamir etmesi için yardım istedi. Tamir bittikten sonra Joe faturayı aldı: tam 1.500 dolar. Hayret ettiği bir şekilde, benzin istasyonundan aldığı 3.000 dolar hem ondalığı hem de tamiri karşılamıştı.

Bill Joe’yu arkadaş olarak uyardı ve arazi aracının her an yine arızalanabileceğini, bu yüzden kısa sürede elinden çıkartmasını söyledi.

Günler sonra, Adventist Kilisesi genel merkezinin satın alma müdürü Wayne Calbi, Joe’ya arazi aracını satmak isteyip istemediğini sordu “Afrika’daki bir müjdeci özellikle bir Isuzu Trooper almak istiyor” dedi. Joe hemen arazi aracının geçmişini paylaştı, fakat Wayne yine de riski göze alacağını söyledi. Aracı Joe’dan adil bir fiyatla aldı ve Afrika’ya gönderdi. Joe arazi aracını sattığında 64.000 km’deydi.

Yaklaşık 18 ay geçti, Wayne Joe’ya “O arazi aracını hatırlıyor musun? Şimdi 160.000 km’yi geçti” dedi.

Joe “Rabb’e hamdolsun!” dedi. “O kadar dayanacağını sanmıyordum.”

Birkaç yıl sonra, Wayne aracın 320.000 km’yi geçtiğini söyledi. Sonra da 480.000 km’yi. Joe hayrete düştü.

“Aracı bu müjdeci için Allah götürüyor!” dedi.

Şimdi 61 yaşında olan Joe (solda), bu tecrübenin kendisine hizmet ve ondalıkla ilgili bir ders verdiğini söyledi. “Rab biz karı-koca olarak oturup O’na ilk ürünlerimizi sunmaya karar verdiğimizde bizim ihtiyaçlarımızı karşıladı” dedi. ”Sadece bizim ihtiyaçlarımızı karşılamakla kalmadı, Afrika’daki müjdecinin de ihtiyaçlarını karşıladı. O arazi aracı yıldan yıla ürün veren bir berekete dönüştü.”