---
title:  'Mezmurlar: Zulme Uğrayanlar İçin Umut Ezgileri'
date:   21/07/2019
---

Bildiğimiz gibi, Allah sıkıntı ve acı içinde olan kişileri görür ve duyar. Mezmurlar’da sıklıkla Allah’a güvenmiş olan fakat adaletin yerine getirildiğini görmeyen kişilerin haykırışlarıyla karşılaşırız. Allah’ın iyiliğinin, adaletinin ve kudretinin tasdikleri, bu ezgileri söyleyen kişilerin maruz kaldığı ya da gördüğü adaletsizlik ve zulüm tarafından ezilmiş gibi görünebilir.

Fakat yine de bunlar hâlâ o ezgileri söyleyenlerin sözleridir. Ne yaşamları ne de imanları sönmemiştir. Hâlâ umut var; ve öncelik, çok geç olmadan, kötülük zafer kazanmadan, zulme uğrayanlar karşılarına çıkan kötülüğün ağırlığı altında parçalanmadan, Allah’ın harekete geçmesindedir. Bu yolla, Mezmurlar’ın yazarları imanlarının ikrarlarıyla yaşamın denemeleri ve trajedileri arasındaki boşluğu kapatmaya çalışmaktadırlar.

`Mezmurlar 9:7–9, 13–20 ayetlerini oku. Davut’un (Mezmur’un yazarı) içinde bulunduğu durumu hayal edebiliyor musun? Allah’ın iyiliğine olan imanı ile mevcut tecrübesi arasındaki gerginliği hissedebiliyor musun? Sen şiddetli denemelerden geçerken, Allah’a olan imanınla ne şekilde boğuştun?`

Mezmurlar boyunca bu gerginliğe tekrar tekrar verilen cevap, umut ve Allah’ın iyi ve adil hükmünün vaadidir. Kötülük ve haksızlık şimdilik zafer kazanmış görünebilir, fakat Allah kötülük ve haksızlık yapanları yargılayacak. Zarar verdikleri ve zulmettikleri kişiler yenilenip iyileştirilirken, onlar cezalarını çekecekler.

C. S. Lewis, Reflections on the Psalms [Mezmurlar Üzerine Düşünceler] kitabında Mezmurlar’da Allah’ın yargısına duyulan arzu ve beklentinin sürekli olarak ifade edilmesine başlarda ne kadar şaşırdığını anlatır. Bugün Kutsal Kitap okuyan birçok kişinin yargıyı korkulacak bir şey olarak görüyor olmasını fark eden yazar, konuyu asıl Yahudi bakış açısından değerlendirirken şöyle yazmış: “sahip oldukları her şeyden yoksun bırakılmış ve tamamen haklı olan binlerce insanın sesi sonunda duyulacaktır. Onlar elbette yargılamadan korkmuyordu. Davalarının itiraz edilemez olduğunu biliyorlardı; yeter ki sesleri duyulsun. Allah yargılamaya geldiğinde, sonunda sesleri duyulacaktır.” —C. S. Lewis, Reflections on the Psalms [Mezmurlar Üzerine Düşünceler] (New York: Harcourt, Brace and Company, 1958), s. 11.

Mezmurlar’da, şimdi yaşadıkları ıstıraplar ve hayal kırıklıkları içindelerken bile, zulme uğrayanlar için umut görüyoruz.

`Yargılama fikrini korkulacak bir şey değil de olumlu bir şey olarak görmek için hangi sebeplere sahibiz?`