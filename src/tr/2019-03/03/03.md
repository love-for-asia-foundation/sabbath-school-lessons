---
title:  Sebt Günü İçin İki Sebep
date:   15/07/2019
---

`Mısır’dan Çıkış 20:8–11 ve Yasanın Tekrarı 5:12–15 ayetlerini oku. Dördüncü emrin bu iki versiyonu birbirini ne şekilde tamamlıyor?`

Hatırlamak, Allah’ın halkı ile yeniden kurmayı arzu ettiği, O’nun bizim Yaratıcımız ve Kurtarıcımız olduğu gerçeğine dayanan ilişkinin önemli bir parçası. Allah’ın her iki sıfatı da dördüncü emrin iki versiyonunda birden görünüyor ve o yüzden Sebt günüyle ve uygulanmasıyla yakından ilişkililer.

Çok fazla sahte tanrının egemenliği altındaki topraklardan gelen İsraillilere, gerçek Allah’ın Yaratıcı rolünün hatırlatılması gerekiyordu. Sebt günü de bunu gerçekleştirmenin önemli bir yoluydu ve O’nun yaratıcı kudretinin güçlü bir örneği olarak haftalık döngü bağlamında Cuma günleri fazladan man sağlanmasıyla daha da anlamlı bir hale getirildi. Dördüncü emrin Mısır’dan Çıkış 20. bölümdeki versiyonunda Allah’ın bizim Yaratıcımız olduğu en açık şekilde ortaya koyuluyor.

Buna karşın, Yasanın Tekrarı 5. bölümdeki versiyonda ise odakta kölelikten kurtuluşları, kefaret ve kurtuluş var. Bu İsraillilerin tekrar tekrar anlatacağı bir öyküydü; özellikle de Sebt günlerinde onunla yeniden temasa geçiyorlardı. İlk öyküleri Mısır’daki kölelikten gerçek, fiziksel kurtuluşlarıydı, fakat Allah’ı ve O’nun sağladığı kurtuluşu anlayışları geliştikçe, Sebt günü aynı zamanda ruhsal kurtuluşlarının haftalık bir simgesi ve kutlaması haline gelecekti.

Sebt günü ile ilgili bu iki teşvik de Allah ile halkı arasındaki ilişkiyi onarmak içindi: “Kendilerini kutsal kılanın ben RAB olduğumu anlasınlar diye aramızda bir belirti olarak Şabat günlerimi de onlara verdim” (Hez. 20:12). Gördüğümüz gibi, bu hiçbir zaman sadece bu insan topluluğuyla ilgili olmadı. Bu ilişkinin temelinde, onların dışarıdakilere karşı anlayışlı ve dünyanın geri kalanı için bereket kaynağı olan yeni bir tip toplum kurmaları vardı.

“Tanrın RAB bu yüzden Şabat Günü’nü tutmanı buyurdu” (Yas. 5:15). Sebt gününü hem yaratılışımızı hem de Kurtarılışımızı hatırlamanın ve kutlamanın bir aracı olarak tuttuğumuzda, sadece Rab ile değil, aynı zamanda çevremizdekilerle ilişkimizde de büyümeye devam edebiliriz. Allah bize karşı lütufkârdır; dolayısıyla biz de başkalarına karşı lütufkâr olmalıyız.  

`Sebt gününü tutmak bizi ne şekilde daha iyi, daha nazik, daha ilgili ve şefkatli insanlar yapmalı?`