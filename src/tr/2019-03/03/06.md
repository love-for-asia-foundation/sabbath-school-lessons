---
title:  Ülke İçin Sebt İstirahati
date:   18/07/2019
---

Görmüş olduğumuz gibi, Sebt günü İsrail ulusunun yaşam döngüsünün yerleşmiş bir parçasıydı. Fakat Sebt ilkesi sadece her hafta bir günle sınırlı değildi. Ayrıca her yedinci yıl özel bir istirahat içeriyordu ve bu yedi yıllık dönemlerin yedisinin sonunda, yani her elli yılda bir özgürlük yılı olurdu. 

`Levililer 25:1–7 ayetlerini oku. Bu tip bir talimatta dikkat çekici olan nedir? Bu tip bir ilkeyi hangi yöntemlerle hayatına ve işine geçirebilirsin?`

Sebt yılı, tarım topraklarının yıl boyunca nadasa bırakılmasını sağlıyordu. Bu, toprağa vekilharçlık yapmanın dikkate değer bir eylemiydi, ayrıca bunun akıllıca bir tarım uygulaması olduğu yaygın biçimde kabul görmektedir.

Yedinci yıl köleler için de çok önemliydi (bkz. Çık. 21:1–11). Borçları yüzünden kendilerini köle olarak satmaktan başka çaresi kalmamış olan İsrailliler yedinci yılda serbest bırakılmalıydılar. Aynı şekilde, ödenmemiş borçlar da yedinci yılın sonunda iptal ediliyordu (bkz. Yas. 15:1–11).

Allah’ın çölde İsraillilere verdiği man gibi, bir mevsim boyunca tohumları ekmemek Allah’ın bir önceki yıl yeterince temin ettiğine ve Sebt yılında toprağın kendiliğinden vereceğinin bu yıl için de yeterli geleceğine güven duymayı gerektiriyordu. Aynı şekilde, köleleri serbest bırakmak ve borçları iptal etmek de, merhametli bir davranış olmakla birlikte, aynı zamanda Allah’ın ihtiyaçlarımızı karşılayacak güçte olduğuna güven eylemiydi. Bir anlamda, insanların kendi ihtiyaçlarını karşılamak için başkalarını ezmek zorunda olmadıklarını öğrenmeleri gerekiyordu.

Sebt gününün ilkeleri ve düzeni, bir bütün olarak İsrail toplumunun yapısıyla yakından bağlı olmalıydı. Aynı şekilde, günümüzdeki Sebt günü tutma uygulaması da, tüm diğer günlerimizi dönüştüren ruhsal bir disiplin olmalıdır. Pratik anlamda, Sebt günü İsa’nın önce O’nun krallığını arama emrini hayata geçirmenin bir yoludur: “Göksel Babanız bütün bunlara gereksinmeniz olduğunu bilir... o zaman size bütün bunlar da verilecektir” (Mat. 6:32, 33). 

`Sebt gününü tutmak haftanın diğer altı gününde ne değişikliğe yol açmalıdır? Sonuçta, sen Pazar’dan Cuma’ya kadar açgözlü, bencil ve umursamaz isen, Sebt günü böyle olmamanın gerçekten ne önemi var? (Ya da haftanın geri kalanında böyleysen, Sebt gününde gerçekten böyle olmamayı başarabilir misin?)`