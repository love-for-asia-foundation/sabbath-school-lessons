---
title:  Bir Eşitlik Günü
date:   16/07/2019
---

Mısır’dan Çıkış 20. ve Yasanın Tekrarı 5. bölümlerdeki On Emir hızlıca okunduğunda, dördüncü emrin büyük farkla en ayrıntılı emir oluğu hemen belli oluyor. Bazı emirler bazı Kutsal Kitap çevirilerinde sadece üç sözcükle ifade edilirken (İbranicede bazıları iki sözcükle bile ifade edilebiliyor), dördüncü emirde Sebt gününde neden, nasıl ve kimin hatırlandığı geniş bir şekilde açıklanıyor.

`Mısır’dan Çıkış 20:8–11 ayetlerini oku. Kölelerle, yabancılarla, hatta hayvanlarla ilgili ne söylüyor ve bu ne anlama geliyor?`

Sebt günü hakkındaki bu ayrıntılarda dikkat çekici olan, başkalarına odaklanılması. Sigve K. Tonstad bu tip bir emrin dünyanın tüm kültürleri içinde benzersiz olduğunu söylüyor. Şöyle açıklıyor: “Sebt günü emri, en başta toplumun en zayıf ve en savunmasız üyelerini göz önünde bulundurarak, öncelik sırasını yukarıdan aşağıya değil aşağıdan yukarıya yapmış oluyor. Dinlenmeye en çok ihtiyacı olanlar –köleler, yabancılar ve yük hayvanları– özellikle ayrı tutularak onlara değinilmiş. Yedinci gün istirahatinde, imkânları kısıtlı olanlar, hatta konuşamayan hayvanlar bile dost edinir.”–Lost Meaning of the Seventh Day [Yedinci Günün Kayıp Anlamı] (Michigan: Andrews University Press, 2009), s. 126, 127.

Emir, Sebt gününün herkesin tadını çıkaracağı bir gün olduğunun bilhassa üzerinde duruyor. Sebt gününün ışığında, hepimiz eşitiz. Hafta boyunca işverensen, Sebt gününde işçilerini çalıştırma yetkisine sahip değilsin. Bunun sebebiyse, Allah’ın onlara da bir istirahat günü vermiş olması. Diğer tüm günlerde işçiysen –hatta köleysen– Sebt günü sana Allah tarafından herkesle eşit bir şekilde yaratıldığını ve fidyeyle kurtarıldığını hatırlatır, Allah da seni bunu her zamanki görevlerinden farklı şekillerde kutlamaya davet eder. Sebt gününü tutan halkın dışında kalanlar –“aranızdaki yabancılar” (Çık. 20:10)– dahi Sebt gününden yararlanmalı.

Bu düşünce, kendi kölelik ve dışlanma tecrübelerinden yeni kurtulmuş olan İsraillilerin bakış açılarında dikkate değer bir değişikliğe yol açmış olmalı. Artık yeni bir ülkeye yerleşeceklerine göre, Allah önceden onlara zulmedenlerin alışkanlıklarını benimsemelerini istemiyordu. Allah onlara (aslında hepimize) toplumlarıyla ilgili ayrıntılı yasalar bildirmenin yanında, Kendisinin önünde hepimizin nasıl eşit olduğunu çok güçlü bir şekilde vurgulayan haftalık bir hatırlatma verdi.

`Kendi toplumunda Sebt gününü nasıl paylaşabilirsin, yani toplumundaki diğer kişiler senin Sebt gününü tutmandan ne yarar sağlayabilir?`