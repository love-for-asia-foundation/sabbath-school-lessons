---
title:  Bir İyileşme Günü
date:   17/07/2019
---

Sebt gününe ve Sebt gününü tutmaya ilişkin başlangıçtaki tasavvur geniş ve kapsayıcı olmasına rağmen, İsa’nın yeryüzüne geldiği dönemde Sebt günü din önderlerinin birçoğu için çok farklı bir şeye dönüşmüştü. Bir özgürlük ve eşitlik günü olmaktan çok, insanların geleneksel kuralları ve yasaklarıyla dolu bir günü haline gelmişti. İsa Kendi zamanında bu tip davranışlara, özellikle de başkalarına dayatılmasına karşı durdu.

Bunu en belirgin şekilde Sebt günü birkaç kişiyi iyileştirerek yapmış olması ne kadar ilginç. Anlaşılan İsa bu mucizeleri kasıtlı olarak başka herhangi günde değil de Sebt gününde gerçekleştirerek, Sebt gününün aslında ne olması gerektiğine dair önemli bir şey göstermek istedi. Bu öykülerde İsa genellikle Sebt günü şifa vermenin uygunluğuna dair yorumlarda bulundu ve Ferisiler de genellikle İsa’nın sözlerini O’nu öldürmek için kurdukları komploları sürdürmek için bahane olarak kullandılar.

`Mat. 12:9–13, Mar. 1:21–26, 3:1–6 ve Yu. 9:1–16 ayetlerinde İsa’nın Sebt günlerinde gerçekleştirdiği iyileştirmelerin öykülerini oku. Bu öykülerde dikkatini çeken en anlamlı şey nedir?`

İsa Sebt gününün önemli olduğunu doğruladı. Özel olarak kalması için Sebt zamanımızın çevresine sınırlar koymalı ve bu haftalık zamanın Allah’la, ailelerimizle, kilisemizle ve toplumumuzla ilişkimizi geliştirmek için bir fırsat olmasına izin vermeliyiz. Fakat Sebt gününü tutmak bencil bir şekilde sadece bizimle ilgili olmamalıdır. İsa’nın dediği gibi, “Şabat Günü iyilik yapmak Yasa’ya uygundur” (Mat. 12:12).

Birçok kilise üyesi başkalarını gözetmek için pek çok iyi işler yapıyor. Fakat birçoğumuz da yardım etmek için daha fazlasını yapmamız gerektiğini hissediyoruz. Allah’ın acı çekenleri, zulme uğrayanları ve unutulmuşları önemsediğini, bizim de önemsememiz gerektiğini biliyoruz. Sebt günlerinde düzenli işimizi bırakmamızın emredilmiş olması sayesinde haftanın yükü omuzlarımızdan alındığı için, doğru ve faal bir Sebt günü tutmanın yollarından biri olarak, başkalarıyla ilgilenmeye odaklanmamız için bize zaman sağlanmıştır: “Dördüncü emre göre Sebt günü dinlenmeye ve dinsel ibadete adanmıştı. Tüm dünyevî işlere ara verilmeli, fakat merhamet ve hayırseverlik işleri Rabb’in gayesine uygundu... Izdıraplı olanları rahatlatmak, kederli olanları teselli etmek, Allah’ın kutsal gününü şereflendiren bir sevgi işidir.”—Ellen G. White, Welfare Ministry [Refah Hizmeti], s. 77.

`Sebt günü başkalarının iyiliği için ne yapıyorsun?`