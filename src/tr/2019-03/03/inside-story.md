---
title:  Inside Story
date:   19/07/2019
---

#### Yılan Isırığı Tüm Köyü Dönüştürüyor

_Wilson Measapogu_

Beyaz bir adam Cumartesi günleri Hindistan’daki köylerine gelip, elindeki siyah kitaptan Yaratıcı Tanrı’yı okuduğunda, bu 27 yaşındaki çiftlik işçisi Sundar Rao’nun ilgisini çekmişti.

Sundar ABD’li müjdeci Theodore R. Flaiz’in Kutsal Kitap hikâyelerinden etkilenmişti ve onun Tanrısı’nın yolundan gitmeye karar verdi.

Sundar ilk Sebt gününde tarlada çalışmaya gitmeyince, işvereni çılgına döndü. Sundar Cumartesi günleri işe gitmemeye devam ettikçe, onun da öfkesi artıyordu.

Evde ise, Sundar’ın artık geleneksel dini bayramlara katılmaması akrabalarını öfkelendiriyordu. Bu bayramlar arasında bir yılan tanrı olan Naga’ya ibadet de vardı.

Bir süre sonra Sundar, köyün sınırını belirleyen çayın hemen arkasına bir ev yaparak huzur aradı. Çok geçmeden evlendi ve bir kızı oldu.

Sundar 29 yaşındayken, bir gün işvereni ondan Cumartesi günü çalışmasını istedi. “Cumartesi günü ibadetin bittikten sonra gel ve saman balyalarının sayılmasına yardım et” diye ısrar etti.

Sundar istemeyerek itaat etti. Tarlaya günbatımından sonra, ancak daha karanlık çökmeden vardı. Diğerlerinin yardımıyla balyaları saydı. Küçük bir balyanın biraz uzakta kaldığını fark edince, onu daha büyük olanın yanına doğru tekmeledi. Aniden bir kobra yavrusu balyanın içinden fırladı ve onu bacağından ısırdıktan sonra kaçtı.

Hiçbir tıbbî müdahale imkanı yoktu, Sundar kısa sürede öleceğini biliyordu.

Köylülerin, Naga’nın onu cezalandırdığından kuşkuları yoktu.

İçlerinden biri “Naga sana çok kızgın” dedi.

Bir başkası “Bunun sebebi köyün bütün tanrılarına itaatsizlik etmendir” dedi.

Sundar terlemeye başladı. Önceden arasının açıldığı aile üyeleri çevresinde toplanıp ağladılar. Köylüler onun gözlerini kapatıp öleceği anı bekliyorlardı.

Fakat hiçbir şey olmadı. Bir saat geçti. İki saat geçti. Bacağını kontrol etmesi için bir yılan ısırığı uzmanını çağırdılar. Uzman gördüğü sahne karşısında hayrete düştü. Yılanın Sundar’ı zehirli dişleriyle değil, ağzının üst kısmıyla ısırdığını, sonra korkup bir daha ısırmaya kalkmadan kaçtığını belirtti.

Ertesi gün köylüler Sundar’ı sapasağlam ve mutlu görünce şaşkına döndüler.

“Beyaz adamın Tanrısı’nın koruması Sundar’ı kobra ısırığından kurtardı” diyorlardı.

O andan itibaren, 1957’de, birçok köylü Sebt’i tutarak Sundar’a katıldı.

Yılan ısırığından 5 yıl sonra, ben Sundar’ın oğlu olarak doğdum.

Bugün Gudem Madhavaram bir Adventist köyüdür. Oradan 40 pastör ve Kutsal Kitap işçisi, birçok da eğitimci ve sağlık uzmanı çıktı. Cumartesi günleri köydeki tüm hayat duruyor ve Yaratıcı Tanrı’ya ibadet ediyorlar. Bu, yılan sokmasını berekete dönüştüren Allah’ın gücüdür.

Wilson Measapogu, Yedinci Gün Adventist Kilisesi’nin Hindistan’ı içeren Güney Asya Bölümü’nün yönetici sekreteridir. Babası 2017’nin Ağustos ayında, 77 yaşında öldü.