---
title:  Meryem’in Ezgisi
date:   11/08/2019
---

Sahneyi hayal edin: Meryem sadece birkaç gün önce melek Cebrail aracılığıyla bir mesaj almıştı. Cebrail ona Yüceler Yücesi’nin Oğlu olan İsa’nın annesi olacağını söylemişti. Daha kimseye anlatmamıştı, fakat kendisi de mucize bir bebek bekleyen yaşlı akrabası Elizabet’i görmeye gitti. Meryem daha bir şey söyleme fırsatı bulamadan Elizabet ruhsal sezgiyle ondaki haberi fark etti ve birlikte Allah’ın vaatlerini ve iyiliğini kutladılar.

`Luka 1:46–55 ayetlerini oku. Sadece kendisi için olan –“Çünkü Güçlü Olan, benim için büyük işler yaptı” (Luk. 1:49)– ve çok daha genel olan övgünün karışımına dikkat et. Bizim Allah’a yönelik övgümüz ve ibadetimiz neden hem kişisel hem genel vurgular içermelidir?`

Bu, mezmurların ya da İbrani peygamberlerin yazılarının arasına çok iyi uyum sağlayabilecek, dikkate değer bir ilahi. Meryem bir hayret ve Allah’a karşı şükran duygusuyla coşuyor. Allah’ın kendi hayatında çalıştığını gördüğü anlaşılıyor, fakat Allah’ın kendi ulusu ve insan nesli için tasarısının daha geniş olan kapsamını da çok iyi biliyor.

Ancak Meryem’in anlayışına göre, Allah sadece kudretli ve övgüye lâyık değil, aynı zamanda merhametlidir ve alçakgönüllüleri, ezilenleri ve yoksulları bilhassa gözetir. Melek yaklaşan doğumun “iyi haberini” Meryem’e bildirdikten sonra yanından daha yeni ayrılmıştı ve Meryem şu ezgiyi söylüyordu: “Hükümdarları tahtlarından indirdi, sıradan insanları yükseltti. Aç olanları iyiliklerle doyurdu, zenginleri ise elleri boş çevirdi” (Luk. 1:52, 53).

İsa’nın yeryüzündeki hayatının öyküsünün daha en başında, O bir hükümdar olarak tanıtılıyor (bkz. Luk. 1:43); fakat başka tür bir krallığın hükümdarı olarak. Birçok yorumcunun tanımladığı gibi, İsa’nın başlatmaya ve kurmaya geldiği Allah’ın krallığı, bu dünyanın krallıklarının alışıldık sosyal düzeniyle karşılaştırıldığında,  “baş aşağı” bir krallık olacaktı. İsa’nın krallığının elimizdeki tanımlarında, bu dünyanın güçlüleri ve zenginleri en küçüklerdir, fakat yoksullarla zulüm görenler özgürleştirilmiş, “dolu” ve yükseltilmiştir.

`Kilise Allah’ın krallığının bir ifadesi olmalıysa, Meryem’in tarif ettiği “baş aşağı krallığı” örneklemede ne kadar başarılı? Zenginler ve güçlüler de Mesih’in sevgisini almış olduklarından, onlara da haksızlık etmeden böyle bir şey nasıl örneklenebilir?`