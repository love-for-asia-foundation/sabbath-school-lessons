---
title:  Mesih’in Çarmıhı
date:   15/08/2019
---

Allah’ın yoksulların ve zulme uğrayanların haykırışlarını gören ve duyan bir Tanrı olması teselli verici. Allah’ın İsa’nın şahsında dünyamızdaki acımasızlığın, zulmün ve adaletsizliğin en kötüsünü tecrübe edip buna katlanmış bir Tanrı olması ise hayret vericidir. İsa’nın hayatı ve hizmeti boyunca gösterdiği onca merhamete ve iyiliğe rağmen, ölümü nefret, kıskançlık ve adaletsizlik sonucunda geldi.

İsa, Getsemani Bahçesi’ndeki ızdıraplı dualarından tutuklanmasına, “mahkemeye çıkarılmasına”, işkence görmesine, alaya alınmasına, çarmıha gerilmesine ve ölümüne kadar, acıya, zulme, kötülüğe ve zorba bir güce maruz kaldığı çetin bir sınavdan geçti. Tüm bunlar, onlara maruz kalan Kişi’nin suçsuzluğu, paklığı ve iyiliğiyle daha da ağır bir hale gelmişti: “kul özünü alıp insan benzeyişinde doğarak ululuğunu bir yana bıraktı. İnsan biçimine bürünmüş olarak ölüme, çarmıh üzerinde ölüme bile boyun eğip kendini alçalttı” (Flp. 2:7, 8). Kurtuluş öyküsünün bakış açısından, İsa’nın bizim için olan kurbanlığının güzelliğini görüyoruz, fakat yaşadığı ızdırap ve adaletsizliğin vahşetini unutmamalıyız.

`Yeşaya 53:3–6 ayetlerini oku. Bu İsa’nın başına gelenlerle, yani masumun suçlu için acı çekmesiyle ilgili bize ne anlatıyor? Bu O’nun bizim yararımız için neler yaşadığını anlamamıza nasıl yardımcı olur?`

İsa’nın şahsında, Allah kötülüğün ve adaletsizliğin kurbanı olmanın ne hissettirdiğini biliyor. Masum bir adamın öldürülmesi zulümdür; Allah’ın katledilmesi ise daha da fazlası. Allah bizim bozulmuş ve düşmüş durumumuzla Kendisini o kadar özdeşleştirmiştir ki, O’nun duygudaşlığından, merhametinden ve güvenilirliğinden şüphe edemeyiz: “Çünkü başkâhinimiz zayıflıklarımızda bize yakınlık duyamayan biri değildir; tersine, her alanda bizim gibi denenmiş, ama günah işlememiştir” (İbr. 4:15). Tanrımız’ın karakterinin ne kadar önemli bir açıklaması! Çarmıh’ın temsil ettiği Allah hakkındaki iyi haberi biraz olsun anlamaya nasıl başlayabiliriz?

`Rab için yaptığımız her işte, özellikle de ihtiyaç sahiplerine ulaşırken, İsa’nın –sadece kendimiz için değil, yardım ettiğimiz kişiler için de– Temsilcimiz olarak ölümünü neden her zaman görevimizin ve amacımızın merkezinde tutmalıyız?`