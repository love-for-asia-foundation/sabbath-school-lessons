---
title:  Inside Story
date:   16/08/2019
---

#### Sebt Yüzünden İşten Kovulmak

_Yazan: Aurora Carlos Justino_

Mozambik’in üçüncü büyük şehri olan Nampula’da büyüdüm, burada nüfusunun yüzde 80’i Müslüman’dır.

Ben küçükken boşanan annemin inancı içime sinmiyordu. Aklımda bir şey sürekli iç huzurumu bulmak için bana Hristiyanlığı incelemem gerektiğini söylüyordu.

Bir gün anneme bu arzumdan bahsettim.

“Anne, ben Hristiyan olmak istiyorum” dedim ona.

Annem “Hristiyan olmak istiyorsan, bundan böyle bana ‘Anne’ deme. Artık kızım olamazsın” dedi.

Sözleri beni ürküttü. Onun ibadet yerine gitmeyi bıraktım. Başka hiçbir ibadet yerine gitmiyordum. Annemin buna ne tepki vereceğini görmek istiyordum.

Annem benim hiç ibadet etmediğimi görünce “Peki, Hristiyan kilisesine gidebilirsin” dedi.

Çok mutluydum! Fakat hemen kilise arayışına girmedim, çünkü içki içiyordum ve partilere katılıyordum.

Bir gün, sokakta genç bir adam bana yaklaştı.

“Allah’ın seni sevdiğini biliyor musun?” diye sordu.

“Evet” dedim.

“Tüm günahlarını bırakmalısın” dedi.

Bu sözler canımı sıktı.

Adam kendisini Armando olarak tanıttı ve beni yakınlardaki kilisesine davet etti.

Ancak ayrıldıktan sonra kilisenin adını hatırlayamadım. Bir ay sonra mahallede araştırdığımda, tek yerel kilisenin Yedinci Gün Adventist kilisesi olduğunu öğrendim. Kilisenin pastörü Eleuterio Marage Armando’yu tanımıyordu, fakat bana Kutsal Kitap dersleri teklif etti. Üç ay sonra vaftiz oldum.

Hayat bir anda zorlaştı. Çalıştığım restoranda çalışma programıma Cumartesi gününü yazıyorlardı ve düşündüm ki, “Sebt gününde çalışmazsam, bir işim olmaz. İşim olmazsa, annem ve kız kardeşim nasıl hayatta kalır? Onlara bir tek ben bakıyorum.”

Bir ay boyunca ne yapacağımı düşündükten sonra, İsa’nın Matta 6:33 ayetinde kayıtlı olan vaadini okudum: “Siz öncelikle O’nun egemenliğinin ve doğruluğunun ardından gidin, o zaman size bütün bunlar da verilecektir.”

İşimden ayrıldım.

Başlangıçta annem bu durumdan hoşnut değildi, fakat Allah tedarik etti. Üç ağabeyimden biri devreye girerek anneme ve kız kardeşime yardım sağladı.

Fakat beni en çok etkileyen, düşünce yapımın ne kadar değişmiş olduğuydu. Daha önce hiç sahip olmadığım bir huzura sahibim. Hayatımı değiştirdiği için Rabbime şükürler olsun. Şimdi 22 yaşındayım ve henüz tam zamanlı bir iş bulamadım. Fakat Allah’ın lütfuyla geçtiğimiz yıl dört kişiyi vaftiz olmaya yönlendirdim.