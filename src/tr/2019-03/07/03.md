---
title:  İsa’nın Görev Beyanı
date:   12/08/2019
---

İster o gün için önceden belirlenmiş okuma olsun, ister İsa okuması için Kendisine verilen tomarda ilgili ayetleri (Yşa. 61:1, 2) kasıtlı olarak bulmuş olsun, bu ayetlerin O’nun halka ilk vaazının metni olması rastlantı değildi. İsa’nın Luka 4:16–21 ayetlerindeki kısa vaazının öyküsünün –“Dinlediğiniz bu yazı bugün yerine gelmiştir” (Luk. 4:21)– Luka’nın İsa’nın kamu hizmetine dair kaydının başlangıcında bulunması da rastlantı değildir.

İsa’nın, Meryem’in “baş aşağı krallıkla” ilgili ezgisini bıraktığı yerden devralıp, Kendi hizmetinde hayata geçirmeye başladığı anlaşılıyordu. İsa (ve İsa’nın öyküsünü aktaran Luka) Yeşaya’nın peygamberlik sözünü İsa’nın ne yaptığını ve ne yapmak üzere olduğunu açıklamak için kullanmıştı, fakat bu aynı zamanda Meyem’in 30 yıl önce tanımladığı şeyi ifade etmenin başka bir yoluydu. İsa’nın getirdiği iyi haberlerin alıcıları ve özellikle odaklandıkları, yoksullar, acı çekenler ve zulüm görenlerdir.

İsa Yeşaya 61. bölümden alınan bu ayetleri Kendi görev beyanı olarak uyarladı. O’nun hizmeti ve görevi hem ruhsal hem yaşamsaldı ve O ruhsal olanla yaşamsal olanın bizim kimi zaman sandığımız kadar birbirine uzak olmadıklarını gösterecekti. İsa ve öğrencileri için insanlarla fiziksel ve yaşamsal olarak ilgilenmek, onlarla ruhsal olarak ilgilenmenin en azından bir parçasıydı.

`Luka 4:16–21 ve 7:18–23 ayetlerini oku ve karşılaştır. Sence İsa neden bu şekilde cevap verdi? İsa’nın ilahîliği ve Mesihliği konusundaki benzer sorulara sen nasıl cevap verirdin?`

İsa öğrencilerini gönderdiğinde, onlara verdiği görev de aynı zamanda bu hizmetle uyumluydu. Öğrenciler bir yandan gittikleri her yerde “Göklerin Egemenliği’nin yaklaştığını” (Mat: 10:7) duyuracaklardı, öte yandan İsa’nın onlara verdiği diğer talimat da “hastaları iyileştirin, ölüleri diriltin, cüzamlıları temiz kılın, cinleri kovun. Karşılıksız aldınız, karşılıksız verin” (Mat: 10:8) olmuştu. O’nun adına gerçekleştirecekleri hizmet, İsa’nın hizmetinin ve insanları davet ettiği krallığın değerleriyle ilkelerini yansıtmak ve hayata geçirmekti. Öğrenciler de, sonuncuları, en zayıfları ve kayıp olanları ayağa kaldırmaktaki görevinde İsa’ya katılmalıydılar.

`Kayıp bir dünyaya çok önemli olan Üç Meleğin Mesajlarını duyurma göreviyle, bu işi nasıl dengeleyeceğiz? Tüm yaptıklarımız neden şu ya da bu şekilde “mevcut gerçeği” duyurmakla bağlantılı olmalıdır?`