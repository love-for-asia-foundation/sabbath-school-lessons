---
title:  Tapınağın Temizlenmesi
date:   14/08/2019
---

İsa’nın Müjdeler’deki öykülerini okuduğumuzda, sıklıkla O’nun nazik tasvirlerinin çekimine kapılırız: hastalarla ve çocuklarla ilgilenmesi, kayıpları arama öyküleri ve Allah’ın krallığı hakkındaki konuşmaları. Bu yüzden O’nun –özellikle de döneminin din önderlerine ve onların bazı uygulamalarına karşı– zor kullanarak ve dobra dobra davrandığını gördüğümüz diğer öyküler bizi şaşırtabilir. 

`Matta 21:12–16, Markos 11:15–19, Luka 19:45–48 ve Yuhanna 2:13–17 ayetlerini oku. Bu benzer öykülerin Müjde anlatımlarının her birinde geçmesinin önemi nedir?`

Bu olayın Müjdeler’in her birinde yer alması hiç şaşırtıcı değil. Bu, heyecan, eylem ve coşku dolu bir öykü. Anlaşılan İsa tapınağın bu şekilde kullanılmasından ve gerçek ibadetin yerini kurbanlık hayvanların satışının almış olmasından endişe duyuyordu. Bu kurbanların temsil edeceği her şeye, yani O’nun dünyanın günahları için vekâleten ölümüne ne büyük saygısızlık! 

Bu tip doğrudan bir müdahale, İbrani peygamberlerin geleneğine uygundu. Bu öyküde ne olduğunu açıklamak için, Müjde anlatımlarının her birinde bu konu İsa’nın ya da Müjde yazarlarının Yeşaya’dan, Yeremya’dan veya Mezmurlar’dan alıntı yapmasıyla ortaya atılıyor. İnsanlar İsa’yı bir peygamber olarak tanıdılar (bkz. Mat. 21.11) ve tüccarlarla para bozanları tapınaktan kovduktan sonra tapınağın avlusunda insanları iyileştirmeye ve öğretmeye başladığında O’na geldiler. O’nun dokunuşuyla şifa bulanlar ve öğretisini dinlerken yürekleri umutla dolanlar halktı.

Din önderleri de İsa’yı bir peygamber –yani kendi güçleri ve toplum düzenlerinin istikrarı için tehlikeli olan biri– olarak tanıdılar ve aynı geçmiş yüzyıllarda seleflerinin peygamberlere yaptığı gibi, O’nu öldürmek için komplo kurmaya çalıştılar (bu karşılaştırma için Luka 19:47, 48 ayetlerine bak).

`Kilise üyeleri olarak, yerel kiliselerimizin Mesih’in zamanında tapınağın ihtiyaç duyduğu şeye muhtaç kalan yerler olmamalarını sağlamak için, üzerimize düşen görevi nasıl gerçekleştiririz. Bu ruhsal tehlikelerden nasıl kaçınırız? Bu tehlikeler aslında ne gibi şeyler olabilir?`