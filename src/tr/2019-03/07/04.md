---
title:  İsa İyileştirir
date:   13/08/2019
---

Müjdeler İsa’nın mucizelerine ilişkin öykülerle, özellikle de iyileştirme öyküleriyle çeşnilendirilmiştir. Yeşaya’nın peygamberlik sözüyle önceden bildirdiği gibi, O körleri iyileştirdi ve hastalıkların pençesinde tutsak olanları serbest bıraktı, bunların bazıları yıllarca ızdırap çekmişlerdi (örneğin bkz. Markos 5:24–34, Yuhanna 5:1–15). Fakat O bundan fazlasını yaptı: Topalları yeniden yürüttü; cüzamlıları iyileştirdi (sadece sözle değil, “temiz olmadıkları” halde onlara dokunarak); insanların zihinlerini ve bedenlerini ele geçiren cinlerin üstüne gitti; hatta ölüleri diriltti.

Bu mucizeleri yapma nedeninin kalabalıkları etkilemek ve sahip olduğu güçleri Kendisinden şüphe eden ve eleştiren pek çoklarına kanıtlamak olduğunu düşünebiliriz. Ancak durum her zaman böyle değildi. Aksine, İsa iyileştirdiği kişiye sıklıkla bundan kimseye bahsetmemesini söylerdi. Bir yandan yeni iyileşen insanların bu talimatları yerine getirip harika haberleri kendilerine saklamak konusunda pek istekli olmadıkları anlaşılıyor, öte yandan İsa mucizelerinin bir gösteriden daha önemli bir amacı olduğunu göstermeye çalışıyordu. Tabi ki nihaî hedef insanların O’nda kurtuluşu bulmasıydı.

Fakat İsa’nın iyileştirme mucizeleri O’nun merhametinin bir ifadesiydi. Örneğin, 5000 kişinin doyurulduğu olayın öncesiyle ilgili olarak, Matta şunları yazıyor: “İsa tekneden inince büyük bir kalabalıkla karşılaştı. Onlara acıdı ve hasta olanlarını iyileştirdi” (Mat. 14:14). İsa ızdırap çekenlerin acısını hissetti ve temas ettiği kişilere yardım edip onları ayağa kaldırmak için elinden gelen her şeyi yaptı. 

`Matta 12:15–21 ayetlerindeki Yeşaya’nın peygamberlik sözünü oku. Yeşaya ve Matta İsa’nın yaptığı şeyin birkaç –ya da bir kaç yüz– hastayı iyileştirmekten daha fazlası olduğunu hangi şekillerde tanımlıyorlar?`

“İsa’nın gerçekleştirdiği her mucize O’nun ilahîliğine işaret eden bir belirtiydi. O Mesih hakkında önceden bildirilen görevi yerine getiriyordu; fakat Ferisilere göre bu merhamet işleri mutlak bir suçtu. Yahudi önderler insanların çektiği acılara zalimce bir kayıtsızlıkla bakıyorlardı. Pek çok durumda, Mesih’in dindirdiği acılara onların bencillikleri ve baskıları sebep olmuştu. Dolayısıyla, O’nun mucizeleri onlara yönelik bir kınama niteliğindeydi.”—Ellen G. White, Çağların Arzusu, s. 406 [Sevgi Öğretmeni, s. 393].

`İsa’nın iyileştirme mucizeleri merhamet ve adalet eylemleriydi. Fakat tüm durumlarda, başlı başına amaç değillerdi. Sonuçta Mesih’in yaptığı her şey, insanları sonsuz yaşama yönlendirme amacını taşıyordu (bkz. Yu. 17:3).`