---
title:  Pavlus’un İyi Yaşama ve Sevme Rehberi
date:   28/08/2019
---

Pavlus’un Romalılara yazdığı mektup, en çok Mesih’in ölümü aracılığıyla imanla kurtuluş öğretisinin derinlemesine açıklamalarıyla bilinir. Fakat bu öğreti 11 bölüm boyunca devam ettikten sonra, vurguda değişiklik meydana gelir. Pavlus iyi yaşamak ve sevmek için, İsa ve müjde öyküsünde açıklanan Allah’ın merhametini ve lütfunu temel alan uygulanabilir bir yol gösterir: “Öyleyse kardeşlerim, Tanrı’nın merhameti adına size yalvarırım: Bedenlerinizi diri, kutsal, Tanrı’yı hoşnut eden birer kurban olarak sunun. Ruhsal tapınmanız budur” (Rom. 12:1). Pavlus esasen, Allah’ın bizim için İsa’da yapmış olduğu şeyden ötürü bizim de böyle yaşamamız gerektiğini söylüyor.

`Romalılar 12. bölümü, muhtaç olanlar başta olmak üzere başkalarını sevmek ve gözetmekle ilgili talimatlara dikkat ederek oku ve özetini çıkar.`

Romalılar 12. bölüm bir anlamda Pavlus’un diğer mektuplarının bazılarında ayrıntılı biçimde üzerine eğildiği konuların birçoğunun özeti sayılabilir. Kilise bünyesindeki, başkalarına hizmet etmek, onları cesaretlendirmek ve cömertçe vermek gibi, farklı rollerden ve armağanlardan bahsediyor (bkz. 3–8. ayetler). Fakat bunların sadece yapılması yeterli değildi, aynı zamanda iyi, gayretle ve –her şeyden önce– sevgiyle yapılmalılardı (bkz. 9–11. ayetler).


Pavlus böyle bir hayatın ne anlama geldiğini pratik olarak açıklıyor. İmanlıları zorluklar ve zulüm karşısında sabırlı olmaya, muhtaç olanlarla ilgilenmeye, mümkün olan her yerde ve her zaman barışı sağlayanlardan olmaya ve –daha önce gördüğümüz gibi– kötülüğe ve adaletsizliğe nezaketle cevap vermeye, kötülüğü iyilik yaparak yenmeye teşvik ediyor (bkz. Rom. 12:20, 21).

Bu bölüm yeni bir insan olarak yaşamanın, bireysel olarak ve iman topluluğunun bir parçası olarak Allah’a hizmet etmenin ne demek olduğunun sınırlarını çiziyor. Pavlus İsa’nın bu yeni izleyicilerine, İsa’nın çarmıhtaki ölümü aracılığıyla onlar için yapmış olduğu şeye ve sonsuz yaşam umuduna karşılık olarak, hayatlarının, önceliklerinin ve davranışlarının değişmek zorunda olduğunu anlattı. Roma İmparatorluğunun merkezinde, baskıcı ve genellikle gaddar bir toplumda yaşadıkları için, Pavlus onlara farklı bir şekilde yaşama talimatı veriyor: “Bu çağın gidişine uymayın; bunun yerine, Tanrı’nın iyi, beğenilir ve yetkin isteğinin ne olduğunu ayırt edebilmek için düşüncenizin yenilenmesiyle değişin” (Rom 12:2).

`Bugün İsa’nın bir izleyicisi olarak iyi yaşamana ve iyi sevmene yardımcı olması için, toplumunuzdaki karşı koyman gereken tutumlar ve uygulamalar neler?`