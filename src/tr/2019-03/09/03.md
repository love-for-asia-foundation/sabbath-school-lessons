---
title:  Tabita’nın Hizmeti ve Tanıklığı
date:   26/08/2019
---

Kilise, İsa’nın öngördüğü gibi “Yeruşalim’de, bütün Yahudiye ve Samiriye’de ve dünyanın dört bucağında” (Elç. 1:8) yayılmaya başlayınca, yeni imanlılar İsa’nın imanını ve hizmetini sürdürdüler. Bunlardan biri de Yafa kentindeki Tabita’ydı. Anlaşılan İsa’nın belli bir talimatını ciddiye almıştı, öyle ki giysisi olmayanları giydirme işini bizzat İsa için yapıyordu (bkz. Mat. 25:38, 40).

`Elçilerin İşleri 9:36 ayetinde Tabita’nın ve hizmetinin tanımını oku. Senin hayatın ve hizmetin bu ayettekine benzer şekilde nasıl anlatılabilirdi? Nasıl anlatılmak istersin?`

Tabita’nın hizmeti, anlaşıldığı kadarıyla onun “öğrenci” (bkz. Elç. 9:36) olarak tanımlanacağı ve sadakatinin, gayretinin ve başkalarına odaklanmasının yaşadığı kentin dışında bile tanınacağı seviyedeydi.

Petrus komşu Lidda kentini ziyaret ederken, Yafalılar Tabita’nın ani ölümü üzerine ondan gelmesini istediler (bkz. Elç. 9:37–41). Petrus Yafa’ya vardığında, Tabita’nın yoksullar için çalışması sırasında yardım ettiği birçok insan tarafından karşılandı. Ona Tabita’nın diktiği giysileri gösterdiler ve şüphesiz kendilerine ve başkalarına nasıl yardım ettiğine dair öyküler anlatılar.

Petrus’un bundan sonra Tabita için dua etmiş olması ve Allah’ın onu diriltmesi tabi ki hayatlarını başkalarına hizmet etmeye adamış kişilerin yaşamlarının her zaman iyi gideceğinin güvencesi değil. Sonuçta Tabita hastalık çekmiş ve ölmüştü, kilisedeki dul kadınlara hizmet etmesi için atanan ilk yardımcılardan biri olan İstefanos da ilk şehit olmuştu (bkz. Elç. 7:54–60). Hizmet hayatı pürüzsüz bir patika değildir; hatta zaman zaman çok daha zor bir yol olabilir.

Fakat bu öyküde Allah Yafalıların üzerinde güçlü bir etki bırakmak için Tabita’nın hem hayatında hem de ölümünde fark edilen Kendi sevgisini ve kudretini kullandı: “Bu olayın haberi bütün Yafa’ya yayıldı ve birçokları Rabb’e inandı” (Elç. 9:42).

`Hayatını yitiren sen olsaydın, senin katkıların da Tabita’nın hizmeti gibi hatırlanır ve özlenir miydi? Nasıl daha iyi bir hizmet mirası bırakabiliriz? Başkalarına hizmette kullanabileceğin –Tabita’nın giysi dikebilmesi gibi¬– hangi pratik becerilere sahipsin?`