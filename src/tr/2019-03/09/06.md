---
title:  “Adil” Yakup
date:   29/08/2019
---

Hristiyan geleneği İsa’nın kardeşi ya da üvey kardeşi olan Yakup’un Yeruşalim’deki ilk kilisenin önderi olduğunu ve Yeruşalim kuruluna başkanlık eden Yakup’un bu kişi olduğunu belirtir (bkz. Elçilerin İşleri 15. bölüm, Galatyalılar 1. ve 2. bölümler). Eğer öyleyse, Kutsal Kitap’ta Yakup kitapçığı olarak yer alan mektubun yazarının da bu kişi olması muhtemeldir.

Yakup o dönem yaygın olan bir isimdi, fakat bunlar aynı kişi idiyseler, başkalarına karşı davranışlarına önem veren ve sıklıkla ihmal edilenleri ve ezilenleri gözeten bilge önder fikrini çağrıştıran “Adil” Yakup adıyla bilinen kilise önderi de bu kişi olabilir. Kendi adını taşıyan ve pratik dindarlığa ve Allah’ın izleyicileri olarak bilgece yaşamaya odaklanan kitap “Yeni Ahit’in Özdeyişler kitapçığı” olarak tanımlanır.

Yakup kitapçığının yazarı Hristiyan okuyucularına “Tanrı sözünü yalnız duymakla kalmayın, sözün uygulayıcıları da olun. Yoksa kendinizi aldatmış olursunuz” (Yak. 1:22) diyerek, onlara asıl önemli olan (yani Allah’ın gözünde pak ve kalıcı olan) dinin, ihtiyacı olanları, ezilenleri ve çevrelerindeki toplumun yozlaştırıcı etkilerine direnenleri gözetmeye odaklandığını hatırlatmaya çalışıyordu.

`Yakup 2:1–9 ve 5:1–5 ayetlerini oku. Yakup’un zenginlere karşı tavrı pek çok toplumda genellikle görülenden ne şekilde farklılık gösteriyor? Kilise topluluğu içinde zenginlere ve fakirlere nasıl davranılacağı konusuyla ilgili özel talimatları neler?`

Yakup, bir kişi üşüyorsa ve açsa, onun için iyi dilekte bulunmanın –ona Allah’ın bereketini dilesek bile– pek bir işe yaramayacağını söylüyor. Onunla ilgilendiğimizi ifade etmek ve göstermek için, tüm asil duygularımızı ve iyi dileklerimizi bildirmek yerine gerçekten yemek ve giyecek tedarik etmek çok daha yararlı olacaktır (bkz. Yakup 2:14–16). Yakup bunu Allah’la olan ilişkimiz bağlamında iman ve işler arasındaki etkileşime bir örnek olarak kullanıyor. Ayrıca, İsa’nın komşunu kendin gibi sevmek ile ilgili öğrettiğini, bu emre günlük yaşamda nasıl uyulması gerektiğini göstererek tekrarlıyor (Yakup 2:8). Bu emir, kurtuluşu kazanmak için değil, gerçek imanın tezahürü olduğu için, Allah’a ve başkalarına hizmet yoluyla hayata geçirilir.

`Bilinçaltında bile olsa, zenginleri yoksullara tercih etmek neden çok kolay?`