---
title:  Yeni Bir Tür Topluluk
date:   25/08/2019
---

İsa’nın göğe yükselişinden ve Pentikost günü Kutsal Ruh’un gelişinden sonra, imanlılar topluluğu hızla büyüdü ve İsa’nın izleyicileri arasındaki yeni türde bir topluluk olan ve başlangıçta O’nun ilk öğrencileri tarafından yönetilen ilk kiliseyi oluşturdu. Fakat bu yeni topluluk sadece kendi aralarında oluşturdukları bir şey değildi; aksine, İsa’nın öğretileri ve hizmeti üzerine inşa edilmişti ve İbrani Kutsal Yazıları’nın ve peygamberlerinin köklü tarihinden yararlanıyordu.

`Elçilerin İşleri 2:42–47 ve 4:32–37 ayetlerini oku. İlk kilise topluluğunun bu tanımlarında anahtar unsurlar olarak neleri görüyorsun?`

İsrailliler adil ve cömert toplum taslağını asla tam olarak hayata geçirememiş gibi görünse de, ilk kilise topluluğu “aranızda yoksul kimse olmayacak” (Yas. 15:4) talimatını ciddiye almıştı. Onların imanının pratik ifadelerinden biri, imanlı kardeşlerinin ihtiyaçlarını karşılamak ve özellikle şifa hizmeti yoluyla (bkz. Elç. 3:1–11, 5:12–16) yeni filizlenmeye başlamış olan topluluğun dışındakilere bereket olabilmek için maddi kaynakları paylaşmaları, hatta toprak satıp bağışlara katkıda bulunmalarıydı (bkz. Elç. 4:34–5:2).

Fakat neresinden bakarsak bakalım, bu topluluğun ideal bir toplum olduğunu söyleyemeyiz. İmanlıların sayısı arttıkça, bu kaynakların yönetimiyle, özellikle de dul kadınlara günlük yiyecek dağıtımıyla ilgili olarak gerginlikler ortaya çıkmaya başladı (bkz. Elç. 6:1). Topluluğun doğal önderleri olan öğrenciler müjdeyi duyurmaya odaklanmak istiyorlardı. Mevcut durumla başa çıkabilmek için yeni bir düzenlemeye ihtiyaç duydular.

Böylece, kilise topluluğunun günlük işleriyle ilgilenmeleri için yedi kişi görevlendirildi. Bu belki de farklı hizmetlerin ve becerilerin kilisede uygulanışının ilk kez tanınmasıydı; aynı zamanda da pratik hizmetin kilisenin hayatı ve tanıklığı için önemini gösteriyordu. “Musa’nın ve  Davut’un zamanlarında Allah’ın halkını yönetenlerin uyması gereken dindarlık ve adalet ilkeleri, müjde döneminde Allah’ın yeni örgütlenmiş kilisesinin gözetimini üstlenenler tarafından da yerine getirilmeliydi.”—Ellen G. White, Elçilerin İşleri, s. 95.

`Bu ilk toplulukta olmanın nasıl bir şey olduğunu kafanda canlandırmaya çalış. Aynı ilkeleri bugün nasıl yansıtabiliriz?`