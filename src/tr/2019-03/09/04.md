---
title:  Paylaşmanın Bir Yolu Olarak Vermek
date:   27/08/2019
---

Elçi Pavlus, ihtidasından sonra müjdeyi Uluslara götürme görevini üstlendi. Allah’ın ona verdiği başarı, yeni filizlenen Hristiyan inancının Yahudi kökeniyle İsa’nın Uluslardan olan yeni izleyicileri arasındaki ilişkide önemli soruların ortaya çıkmasına yol açtı. Yahudi ve Uluslardan olan Hristiyan önderlerden oluşan bir kurul, konuyu tartışmak ve bu karmaşık sorunlarla ilgili Allah’ın rehberliğini istemek için Yeruşalim’de bir araya geldi. Toplantı ve sonuçları Elçilerin İşleri 15. bölümde yazılıdır.

Fakat Pavlus, Galatyalılar 2. bölümde bulunan bu toplantıyla ilgili anlatımında, Uluslar arasında sürmekte olan hizmetiyle ilgili Yeruşalim kurulundan aldığı talimatlara önemli bir ekleme yapıyor: “Ancak yoksulları anımsamamızı istediler. Zaten ben de bunu yapmaya gayret ediyordum” (Gal. 2:10).

Pavlus da hizmeti boyunca kişisel olarak bu konuya odaklanmaya devam etti (örneğin bkz. Elç. 20:35). Yeruşalim’deki ilk kilise gibi, Pavlus da Hristiyan toplumunun görüşünü tüm imanlı kardeşleri kucaklayacak şekilde genişletti.

`2. Korintliler 8:7–15 ayetlerini oku. Pavlus müjdeyi ve cömertçe vermeyi birbirine ne şekilde bağlıyor?`

Pavlus ayrıca imanlıları cömertliğe ve zor durumda olan imanlı kardeşleriyle ilgilenmeye teşvik etmek için iki Eski Ahit bölümünden yararlandı. Geniş kilise topluluğunda vermeye ve paylaşmaya örnek olsun diye, Allah’ın çölde İsraillilere cömertçe man verişinin öyküsünü anlattı (bkz. 2Ko. 8:15). Ayrıca Mezmur 112:9 ayetinden alıntı yaptı: “Armağanlar dağıttı, yoksullara verdi; doğruluğu sonsuza dek kalıcıdır” (2Ko. 9:9).

Pavlus okuyucularını verme konusunda içten olmaya, kendisi veya Titus Yeruşalim’deki ihtiyaç sahiplerine ulaştırmak amacıyla sunularını toplamak için kiliselerini ziyaret ettiğinde vermeleri kolay olsun diye gelirlerinin bir kısmını düzenli olarak kenara koymaya teşvik etti. Bir kilisenin örneğini, diğer kiliseleri benzer şekilde cömertlik yapmaya özendirmek için kullandı. “Onlar, içtenliğinizi kanıtlayan bu hizmetten ötürü, açıkça benimsediğiniz Mesih Müjdesi’ne uyarak kendileriyle ve herkesle malınızı cömertçe paylaştığınız için Tanrı’yı yüceltiyorlar” yazdı (2Ko. 9:13).

`Bize sunulan her gaye ve ihtiyaca yönelik olarak verecek durumumuz olmadığında, önceliği nasıl belirlemeliyiz?`