---
title:  En Küçüklerinden Biri
date:   22/08/2019
---

İsa’nın Kendisine sorulan soruya beklenenden bir hayli farklı bir cevap verdiği başka bir olay da Matta 24. ve 25. bölümlerde kayıtlı olan vaazda bulunur. Öğrenciler İsa’ya gelerek Yeruşalim’deki tapınağın yıkılışına ve İsa’nın dönüşünün vaktine ilişkin sorular sordular (bkz. Mat. 24:1–3). İsa bu soruya verdiği uzun cevabın sonunda, açları doyurmaktan, susayanlara su vermekten, yabancıları içeri almaktan, çıplakları giydirmekten, hastalara bakmaktan ve zindandakileri ziyaret etmekten bahsediyor. Onlara güvence verdi: “Bu kardeşlerimin en küçüklerinden biri için bunu yaptığınızda (ya da onlara yardım etmeyi reddettiğinizde), benim için yapmış (veya yapmamış) oldunuz!” (bkz. Mat. 24:40, 45).

Bu, son yargının bir betimlemesi olarak bu öğretiyi başlatmış olan sorularla bağlantılıdır. Matta 24. bölüm boyunca İsa öğrencilerin sorularına daha doğrudan cevaplar sağladı, Yeruşalim’in yıkılışına ve dünyanın sonuna ilişkin işaretler ve uyarılar verdi, ancak aynı zamanda “uyanık kalmanın” ve O’nun ikinci gelişi vaadinin ışığında iyi yaşamanın gerekliliğine vurgu yaptı. Matta 25. bölümün ilk kısmında akıllı ve akılsız kızların öyküsüyle beklenmedik ya da gecikmiş bir geri dönüş için hazırlıklı olmanın gerekliliği anlatılıyor; üç kölenin öyküsüyle beklerken bir yandan iyi ve verimli yaşama gerekliliği vurgulanıyor; bundan sonra gelen koyunlar ve keçiler benzetmesi ise Allah’ın halkının meşgul olması gereken görevler konusunda çok daha net.

`Matta 25:31–46 ayetlerini oku. İsa burada bize ne söylüyor? Bu, neden işlerle kurtuluş değildir? Fakat O’nun buradaki sözleri kurtaran bir imana sahip olmanın gerçekten ne anlama geldiğiyle ilgili ne öğretiyor?`

İsa’nın ifadesi (başkalarına hizmet ettiğimizde O’na hizmet ediyor oluşumuz) tüm ilişkilerimizi ve tavırlarımızı değiştirmeli. İsa’yı yemeğe davet ettiğinizi ya da O’nu bir hastanede veya hapishanede ziyaret ettiğinizi düşünün. İsa bu hizmeti toplumumuzdaki kişilere sunduğumuzda bunu yapmış olacağımızı söyledi. Bu yolla bize ne kadar muhteşem bir fırsat sunuyor!

`Bu ayetlerde İsa’nın söylediklerini duayla oku. O’nun Kendisini açlarla, çıplaklarla ve hapistekilerle neredeyse denk tuttuğu fikrini nasıl anlarız? Bu bizim üzerimize ve yaşam biçimimizin üzerine hangi büyük sorumluluğu yüklüyor?`