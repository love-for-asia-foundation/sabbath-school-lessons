---
title:  Dağdaki Vaaz’a Giriş
date:   18/08/2019
---

İsa’nın en uzun vaazı –ya da öğretiler derlemesi– Dağdaki Vaaz’dır. O’nun Allah’ın krallığındaki hayata dair üç bölüm süren incelemesi, Mutluluk Vaatleri olarak bilinen değerler bildirimiyle başlar. 

`Matta 5:2–16 ayetlerini oku. İsa’nın “ne mutlu” diye tanımladığı bu dokuz değerin ya da dokuz tip insanın ortak özellikleri nelerdir?`

Bu sözlerin derin ruhsal uygulanışıyla birlikte, bunların günlük hayattaki uygulamalarını da ihmal etmemeliyiz. İsa kendimizdeki ve dünyamızdaki yoksulluğun farkına varmaktan bahsetti. Ayrıca doğruluktan (bazı Kutsal Kitap tercümelerinde “adalet” olarak çevrilmiştir), alçakgönüllülükten, merhametten, barışı sağlamaktan ve yüreğin paklığından bahsetti. Bu niteliklerin hayata geçirildikleri zaman hayatlarımızda ve dünyamızda meydana getirecekleri gerçek değişikliklere dikkat etmeliyiz. İsa’nın öğrencilerine dünyanın tuzu ve ışığı olmalarını söylediği aşağıdaki ifadelerde bu tür bir günlük hayat uygulaması vurgulanıyor (Mat. 5:13–16).

Doğru kullanıldıklarında, tuz ve ışığın dahil oldukları içeriklere değişikliğe yol açmaları gerekir. Tuz lezzet verir ve aynı zamanda içine katıldığı gıdayı korur; etrafımızdaki insanlar için bizim olmamız gereken iyiliğin simgesidir. Benzer şekilde, ışık da karanlığı geri püskürtür, engelleri ve tehlikeleri ortaya çıkartır, bir evi ya da bir kenti daha güvenli hale getirir ve uzaktayken bile yol almak için referans noktası sağlar. İsa, karanlık bir gecedeki ışık gibi, “ışığınız insanların önünde öyle parlasın ki, iyi işlerinizi görerek göklerdeki Babanız’ı yüceltsinler” dedi (Mat. 5:16).

Bu tuz ve ışık simgelerinin ikisi de bize öğrencilerin çevrelerindeki insanların hayatlarını etkileme ve geliştirme sorumluluğunu hatırlatıyor. Uygun bir şekilde yas tuttuğumuz hayatlar yaşadığımızda, yüreğimiz temiz olduğunda, alçakgönüllü olduğumuzda, merhamet gösterdiğimizde, barışçıl olduğumuzda ve zulme katlandığımızda, tuz ve ışık oluruz. O yüzden, İsa bu vaazına Kendi krallığının bu kimi zaman “azımsanan değerleri”ni somutlaştırma çağrısıyla başlıyor.

`Sizin kilise topluluğunuz hangi şekillerde toplumunuzda tuz ve ışık işlevi görüyor? Kiliseniz toplumunuzda işlevsel olduğu için toplumunuz ne açıdan daha iyi bir yer? Öte yandan, kilise topluluğunuz dağılsa, toplumunuzda bu neyi değiştirir?`