---
title:  Kötülüğü İyilikle Yenmek
date:   19/08/2019
---

İsa’nın öğretisini göz önünde bulundururken, konuştuğu insanları ve onların içinde yaşadıkları şartları dikkate almak faydalı olur. İsa hizmet ettiği bölgelerden büyük kalabalıkları çekmeye başlamıştı (bkz. Mat. 4:25, 5:1). Çoğu Roma İmparatorluğu’nun yönetimi altında yaşayan sıradan insanlardı, fakat aralarında Yahudi yöneticiler ve din önderleri de vardı. Sıradan insanların yaşam şartları çok zordu. Kendi hayatlarına dair seçme hakları çok azdı, yüksek vergilerin ve dini geleneklerin yükü altında eziliyorlardı.

İsa bu insanlara öğretirken, anlaşılan onlara iyi yaşamaları için, içinde bulundukları şartlar ne olursa olsun haysiyetlerini ve cesaretlerini kaybetmeden hayatlarını sürdürebilmeleri için bir yol göstermeye çalışıyordu. Bunun bir örneği Matta 5:38–48 ayetlerinde bulunuyor. Bugün bu talimatlar (“öbür yanağını da çevir”, “abanı da ver” ve “bin adım daha yürü”) klişe olacak kadar iyi biliniyor. Fakat bu aşinalığımız İsa’nın burada öğrettiği radikal eylemleri ve tavırları gizliyor.

İsa’nın burada anlattığı durumlar dinleyicilerinin çoğunun sıklıkla yaşadıkları tecrübelerdi. “Üstleri” ya da efendileri tarafından şiddete maruz kaldıkları çok oluyordu. Genellikle borç içindeydiler ve topraklarını mülk sahiplerine ve tefecilere kaptırmışlardı. İşgalci Roma askerleri tarafından sıklıkla angaryalara zorlanıyorlardı. İsa onlara doğrulukla karşılık vermeyi, zulmedenlere hak ettiklerinden daha iyi davranmayı, böylelikle kendi insaniyetlerini kaybetmeye karşı direnmeyi öğretti. Bu zalimler güçlerini kullanmaya çalıştıklarında, halk her zaman buna ne şekilde karşılık vereceklerini seçmekte özgürdü; şiddete başvurmadan direnerek ve cömertlikle karşılık vererek, yapılan zulümdeki ve adaletsizlikteki kötülüğü açığa çıkarıyorlardı.

`Matta 5:38–48 ayetlerini Romalılar 12:20, 21 ayetleriyle karşılaştır. Bu radikal ilkeleri ne şekilde hayatlarımıza geçirmeliyiz?`

`İsa “yasa ve peygamberlerin” –bizim genelde Eski Ahit dediğimiz kutsal yazıların– tümünü, Altın Kural olarak bilinen basit bir ilkeyle özetledi: “İnsanların size nasıl davranmasını istiyorsanız, siz de onlara öyle davranın” (Mat. 7:12). Hemen şimdi, her neye mal olursa olsun, O’nun burada bize emrettiğini yapmak için ne şekilde harekete geçebilirsin?`