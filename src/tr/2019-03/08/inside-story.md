---
title:  Inside Story
date:   23/08/2019
---

#### Doktor Kürtaj Talep Ediyor

_Yazan: Andrew McChesney, Adventist Müjdeleme_

Sovyetler Birliği’nde yaşayan 60 yaşındaki bir büyükanne olan Dina, her sabah “Rab, bana Seni anlatabileceğim birini gönder” diye dua ediyordu.

Dina bir gün dua ettikten sonra, Rusya’nın uzak doğu bölgesi Kamçatka’nın başkenti Petropavlovsk-Kamçatski’de bir otobüs durağında bekliyordu. Hamile bir kadını fark edince, ona “Hamile misin?” diye sordu.

Kadın ağlamaya başladı.

Dina, Luda Savostina adlı kadının ilk erkek çocuğuna hamile olduğunu, fakat doktorunun kürtaj olması için ısrar ettiğini öğrendi.

“Küçük bir kızım var ve hep bir oğlum olmasını istedim” dedi Luda, gözyaşları yanaklarından süzülürken. “Fakat doktorum, bu çocuğu doğurmaya kalkarsam bebeğin ölü doğacağını, benimse öleceğimi söyledi.”

Dina kadını teselli ettikten sonra onu Sebt günü kendi ev kilisesine davet etti. Luda hiç kiliseye gitmemişti ve daveti kabul etti.

Sebt günü Dina ve Luda diğer 12 kilise üyesine katılarak, Pastör Yakov Kulakov’un Allah’ın güvenilirliği üzerine verdiği vaazı dinlediler. Ardından Luda içinde kaldığı ikilemi pastörle paylaştı. Pastör onu Allah’a güvenmeye teşvik etti ve onun için dua etti.

Pazartesi günü Luda doktoruna bebeği doğurmak istediğini söyledi.

Doktor “Aklını mı kaçırdın?” dedi.

Luda’nın fikrini değiştiremeyince, kocası Vladimir’i çağırdı. Daha sonra evde Vladimir Luda’yı azarladı. “Ölmeyi isteyip kendi kızını annesiz bırakacak kadar bencil misin sen?” dedi.

Luda “Ben bu bebeği doğuracağım” diye cevapladı. “Allah’a güveniyorum.”

“Kim bu bahsettiğin Allah?” dedi kocası. “Allah yok!”

Luda sonraki Sebt günü yine kiliseye gitti. Ondan sonraki Sebt günü de. Çok geçmeden vaftiz oldu.

Doktorun yanıldığı ortaya çıktı. Bebek canlı doğdu, Luda da ölmedi. Ancak küçük Sergey hastalıklıydı ve arada nöbet geçiriyordu. 

Sergey bir yaşlarındayken, bir gün ciddi bir nöbet geçirdi. 10 saniyeliğine nefesi kesildi. Yirmi saniye oldu. Dudakları morardı.

Luda diz üstü çökerek feryat etti: “Rab, bu çocuğa Sen yaşam verdin, lütfen şimdi onu geri alma!”

Kocası hızla odaya daldı.

“Buraya gel ve dua et!” dedi Luda. “Senin de imanına ihtiyacımız var!”

Vladimir diz üstü çöktü. “Rab, inanıyorum!” diye feryat etti.

O anda, bebek nefes almaya başladı.

41 yıllık hizmetten sonra emekli olan ve Moskova’nın güneyindeki Podolsk’ta yaşayan 66 yaşındaki pastör Kulakov, tüm ailenin Adventist olduğunu ve şimdi 40’lı yaşlarda olan çocuklarının da sadık kilise üyeleri olduklarını söyledi.

Bu aile neden Adventist oldu? Bunun sebebi yaşlı bir kadının her sabah “Tanrım, bana bugün Sana getirebileceğim birini gönder” diye dua etmesidir dedi Pastör Kulakov (solda).

“Bu duada güç var” dedi.