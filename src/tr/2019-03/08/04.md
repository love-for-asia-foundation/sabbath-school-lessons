---
title:  İyi Samiriyeli
date:   20/08/2019
---

`Luka 10:25–27 ayetlerini oku. İsa’yı sorgulayan yasa uzmanı, Allah’a makbul bir hayat yaşamak için Eski Ahit’te emredilenlerin standart bir özetini sundu. Bu iki emir ne şekilde bağlantılı?`

İsa sorgulandığında, genellikle verdiği cevapları sorgulayan kişinin beklediğinden çok farklı biçimde sonuca bağlardı. O’nun zamanındaki dindar insanların birçoğu, öyle görünüyor ki, Levililer 19:18 ayetinde yer alan “komşunu kendin gibi seveceksin” talimatındaki “komşu” ilkesinin kapsamını ve sınırlarını tartışarak çok zaman ve çaba harcıyorlardı.

İsa zaten izleyicilerini sadece komşularını sevmeye değil herkese iyilik yapmaya teşvik ederek, onların bu kavrama ilişkin anlayışlarının kapsamını genişletmeye çalışıyordu: “Ama ben size diyorum ki, düşmanlarınızı sevin, size zulmedenler için dua edin. Öyle ki, göklerdeki Babanız’ın oğulları olasınız. Çünkü O, güneşini hem kötülerin hem iyilerin üzerine doğdurur; yağmurunu hem doğruların hem eğrilerin üzerine yağdırır” (Mat. 5:44, 45).

Fakat bir dinsel yasa uzmanı İsa’yı sınamaya çalıştığında, üzerinde çok tartışılan o soruya başvurdu: “Komşum kim?” (Luk. 10:29). İsa cevap olarak iyi Samiriyeli’nin öyküsünü anlattı fakat yasa uzmanının sorduğu sorunun kesin cevabı “komşu” terminolojisinin tanımlanması değildi. İsa bunun yerine –esasen– “Git ve senin yardımına ihtiyaç duyan herhangi birinin komşusu ol” dedi (bkz. Luk. 10:36, 37).

`Luka 10:30–37 ayetlerini oku. İsa’nın yolun kenarındaki yardıma ihtiyaç duyan adamı gören üç kişiyi karşılaştırmasının önemi nedir?`

İsa’nın öğretisinde sıkça rastladığımız şekilde, O’nun en sert eleştirileri, dindar olduğunu iddia edip diğer insanların acılarına ilgisiz olanlara karşıydı. “İyi Samiriyeli hikâyesinde, Mesih gerçek dinin niteliğini örneklemektedir. Dinin sistemlere, iman açıklamalarına ve törenlere dayanmadığını, aksine sevgi eylemlerinde bulunmaya, en büyük iyiliği başkalarına getirmeye ve gerçek iyiliğe bağlı olduğunu göstermektedir”—Ellen G. White, Çağların Arzusu, s. 497.

İsa öğretisinde, O’nun izleyicisi olduğunu iddia eden herkes için Allah’ın çağrısının ne olduğunu gösterirken, dışarıdan birine, Allah’a sadık olmadığı varsayılan birine işaret ediyor. O’nun ilk dinleyicileri gibi, İsa’ya gelip sonsuz yaşamı miras almak için ne yapmamız gerektiğini sorduğumuzda, sonuç olarak bize yardıma muhtaç birine komşu olma talimatını verir.