---
title:  Zengin Adam ve Lazar
date:   21/08/2019
---

Zengin adam ve Lazar benzetmesinde (bkz. Luk. 16:19–31), İsa iki adamın (biri zengin, öteki çok fakir) yaşamlarını karşılaştırıyor. Toplumsal refahın, devlet hastanelerinin ya da aş evlerinin olmadığı bir yerde, muhtaçların, engellilerin ya da bir şekilde ezilenlerin, zenginlerin evlerinin önünde dilenmesi sıklıkla karşılaşılan bir durumdu. Zenginlerin varlıklarının birazını acıları hafifletmek için paylaşacak kadar cömert olmaları beklenirdi. Fakat bu öyküde zengin adam “ıstırap çeken kardeşinin ihtiyaçlarına bencil bir şekilde aldırışsızdı.”—Ellen G. White, Christ’s Object Lessons [Mesih'in Örnek Dersleri], s. 261. Hayatta içinde bulundukları koşullar değişmedi; fakat öldüklerinde, Allah’ın yargısıyla, durumları çarpıcı bir şekilde tersine döndü.

`Luka 16:19–31 ayetlerini Luka 12:13–21 ayetleriyle karşılaştır. Bu iki öykü arasındaki benzerlikler ve farklılıklar nedir ve ikisi birlikte bize ne öğretiyorlar?`

Öykülerin ikisinde de adamların haksızlık yaparak zengin olduklarına dair bir belirti yok. Belki de ikisi de çok çalışmış, işlerini iyi yönetmiş ve Allah tarafından bereketlenmişlerdi. Fakat hayata, Allah’a, paraya ve diğer şeylere karşı tavırlarında bir şeylerin yanlış gittiği anlaşılıyor, bunun da onlar için önemli ve ebediyete ilişkin bir bedeli oldu.

İsa’nın zamanındaki yaygın öbür dünya tasvirlerinden yararlanan zengin adam ve Lazar öyküsü, bu hayatta yaptığımız seçimlerin bir sonraki hayat için önem taşıdığını öğretiyor. Yardımımızı isteyen ya da ihtiyaç duyanlara nasıl karşılık verdiğimiz, seçimlerimizin ve önceliklerimizin ortaya konduğu yollardan biri. “İbrahim”in acı çeken zengin adama söylediği gibi, Kutsal Kitap daha iyi bir seçim yapmak için gereğinden fazla kılavuzluk sağlıyor: “Onlarda Musa’nın ve peygamberlerin sözleri var, onları dinlesinler” (Luk. 16:29).

İsa, zenginlik ayartılarının (ister kazanmak, ister biriktirmek, ya da zenginlik arayışı olsun) bizi O’nun krallığından ve diğer insanlardan uzaklaştırıp benmerkezciliğe ve özgüvene doğru sürükleyebileceğini öğretti. İsa bizi öncelikle O’nun krallığını aramaya ve aldığımız bereketleri çevremizdekilerle, özellikle de ihtiyacı olanlarla paylaşmaya çağırdı.

`Mali durumun ne olursa olsun, paranın ya da para aşkının Hristiyanların hayatta odaklanmaları gereken şeye bakışını saptırmasına izin vermemek için nelere dikkat etmelisin?`