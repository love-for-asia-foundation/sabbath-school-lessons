---
title:  Yeşaya
date:   01/08/2019
---

`Yeşaya 1:15–23; 3:13–15 ve 5:7, 8 ayetlerini oku. Peygamberin etrafındaki toplumda gözlemlediklerine verdiği tepkiyi nasıl tarif edersin?`

Yeşaya’nın açılış vaazı –ilk beş bölüm– Allah’ın halkının nasıl bir toplum haline geldiğinin sert bir eleştirisinden, Allah’ı reddetmelerine ve sürekli yanlış yapmalarına cevap olarak yaklaşan yargılamaya dair uyarılardan ve Allah’a dönüp ve hayatlarını ve toplumlarını düzeltmeleri halinde umut vaatlerinden oluşan bir karışım. Fakat sözlerinden hissedilen belki de en güçlü duygu, keder. Peygamber, Allah’ın kim olduğuna ve halkı için ne istediğine dair anlayışına dayanarak, kaybedilmiş olanın, zarar gören sayısız unutulmuş insanın ve ulusun üzerine gelecek olan hükmün yasını tutuyor.

Yeşaya bu düzeni peygamberlik hizmeti boyunca sürdürüyor. İnsanları Allah’ın onlar için ne yaptığını hatırlamaya teşvik ediyor. Aynı zamanda bu insanlara Allah’ın gelecekte onlar için yapmak istediklerine ilişkin umudu sunuyor. O yüzden şimdi Rabb’i aramalılar, zira O’nunla yenilenen bu ilişki, halen devam ettikleri günahlarından tövbe edip başkalarına karşı davranışlarını değiştirmeyi içeriyor.

58. ve 59. bölümlerde Yeşaya özellikle adalet konusundaki endişelerine dönüyor. Yine, şu özelliklere sahip bir toplumu tarif ediyor: “Adalet püskürtüldü, doğruluk bizden uzak duruyor. Çünkü gerçek, kent meydanında sendeleyip düştü, dürüstlük aramıza giremez oldu” (Yşa. 59:14). Fakat aynı zamanda Allah’ın bunun farkında olduğunu ve halkını kurtaracağını bildiriyor: “Kurtarıcı... gelecek” (Yşa. 59:20).

Yeşaya kitapçığı boyunca, peygamberin ilgisinin önemli bir kısmı, sonunda yeryüzünde Allah’ın hükümdarlığını yeniden kuracak olan ve O’nunla birlikte adaleti, merhameti, iyileşmeyi ve yenilenmeyi getirecek olan gelecek Mesih’in duyurulmasına ayrılıyor.

`Yeşaya 9:6, 7; 11:1–5; 42:1–7 ve 53:4–6 ayetlerini oku. Bu peygamberlik sözleri senin İsa’nın hayatı, hizmeti ve ölümünden anladıklarınla ne şekilde uyuşuyor? Bu peygamberlik sözleri O’nun bu dünyaya gelişinin sebebiyle ilgili ne düşündürüyor?`