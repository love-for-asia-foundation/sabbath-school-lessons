---
title:  Mika
date:   30/07/2019
---

`“Ey insanlar, RAB iyi olanı size bildirdi; adil davranmanızdan, sadakati sevmenizden ve alçakgönüllülükle yolunda yürümenizden başka Tanrınız RAB sizden ne istedi?” (Mika 6:8). Hemen şimdi bu sözleri hangi şekillerde hayata geçirebilirsin?`

Mika 6:8 belki de Kutsal Yazı’daki en iyi bilinen ayetlerden biridir. Fakat birer slogan ya da “afiş” haline getirdiğimiz birçok ayet gibi, muhtemelen bu ayetin de içeriğine sandığımız kadar aşina değiliz.

`Mika 2:8–11 ve 3:8–12 ayetlerini oku. Mika hangi davranışları yüzünden insanları suçluyor?`

Ahaz’ın Yahuda kralı olarak hüküm sürdüğü dönem, Allah’ın halkının ulusal tarihinde ve maneviyatında daha önce görülmemiş bir çöküş yaşadığı yıllar oldu. Putperestlik ve onunla bağlantılı çeşitli kötü uygulamalar gittikçe artıyordu. Aynı zamanda, dönemin diğer peygamberlerinin de bildirdiği gibi, yoksullar istismar edilmeye ve yağmalanmaya devam ediyordu.

Mika da en az çağdaşları kadar felâket habercisi bir peygamberdi. İlk üç bölümün çoğu, halkının yaptığı kötülüklere Allah’ın üzülmesini ve öfkelenmesini, aynı zamanda da onlara doğru yaklaşan yıkımı ifade ediyor.

Fakat Allah halkından vazgeçmemişti. Peygamberlerin sert ifadeleri ve ağır mesajları bile Allah’ın halkı ile hâlâ ilgilendiğinin göstergesiydi. Onları sevdiği ve önemsediği için onları uyarıyordu. Onları affetmeyi ve yenilemeyi arzuluyordu. Sonsuza kadar öfkeli kalamazdı (bkz. Mika 7: 18–20).

İyi bilinen “formülün” şartları şu şekildeydi: adil davran, merhametle sev, alçakgönüllülükle yürü. Kulağa kolaymış gibi gelebilir, fakat bu imanı hayata geçirmek, özellikle de bunu yapmak içinde yaşanılan toplumun çizgisinin dışına çıkmak anlamına geldiğinde, çok zorlayıcıdır. Başkaları adaletsizlikten fayda sağlarken, merhamete dudak bükerken ve gururla giderken, adaletli davranmak, merhameti sevmek ve alçakgönüllülükle yürümek cesaret ve sabır ister. Yine de bunu yalnız yapmıyoruz; böyle davrandığımızda, Tanrımız’la birlikte yürümüş oluyoruz. 

`Adaletli davranmak, merhameti sevmek ve Allah’ın önünde alçakgönüllülükle yürümek arasındaki bağlantı nedir?`