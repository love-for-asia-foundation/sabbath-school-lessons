---
title:  Hezekiel
date:   31/07/2019
---

Bir grup Hristiyana “Sodom’un günahlarını” sorsak, muhtemelen bir çoğu anlatmaya çeşitli cinsel günahlarından ve diğer ahlâki bozukluklarından başlayacaktır. Sonuçta, Yaratılış 19:1–13 ayetleri yok edilmeye fazlasıyla lâyık, hasta ve çarpık bir toplumu betimliyor. 

Fakat ilginç olan, cevap bundan biraz daha karmaşık. Hezekiel’in tarifini hatırlayın: “Kızkardeşin Sodom’un günahı şuydu: Kendisi de kızları da gururluydu, ekmeğe doymuşlardı, umursamazlardı. Düşküne, yoksula yardım elini uzatmadılar” (Hez. 16:49). Allah’ın şehirde bulunan diğer ahlâksızlıkları hoş görmeyeceği açıkça belli olsa da, Hezekiel burada ekonomik adaletsizliğe ve muhtaçlarla ilgilenilmemesine odaklanıyor. 

Peki Allah’ın gözünde bu ekonomiyle ilgili günahlar cinsellikle ilgili günahlar kadar kötü olabilir mi?

Amos, Mika ve Yeşaya’nın zamanından sonra gelen Hezekiel’in ilk zamanlarındaki peygamberlik sözleri, gelmekte olan yıkımla ilgili benzer bir uyarıyı andırıyordu. Fakat Yeruşalim Babillilerin eline geçip halkı tutsak alındıktan sonra, Hezekiel bütünüyle Allah’ın yenilenme vaatlerine odaklanıyor.

`Hezekiel 34:2–4, 7–16 ayetlerini oku. Allah’ın İsrail’in yozlaşmış önderlerine dair değerlendirmesini, O’nun kendi çobanlığıyla karşılaştır. Onların en zayıf “koyuna” ettikleri muamele, O’nun yöntemleriyle ne şekilde tezat oluşturuyor?`

Ne kadar kötü olurlarsa olsunlar, Sodom’la karşılaştırılacak kadar bile olsalar, Rab yine de kötülüklerinden vazgeçirme umuduyla onlara el uzatıyordu. Allah’ın Kendi halkı için yenilenmiş tasarısında, onlar ülkelerine dönecek, Yeruşalim yeniden kurulacak ve tapınak yeniden inşa edilecekti. Allah’ın verdiği bayramlar yeniden kutlanacak ve ülke mirasları olarak halk arasında yeniden eşit bir şekilde bölüştürülecekti (bkz. Hez. 47:13–48:29). Allah’ın amacının, halkı için tasarladığı ve ilk olarak Mısır’dan kurtulmaları sonrasında Musa’ya ve İsrail halkına bildirdiği planı, halkının tutsaklıktan kurtulup geri dönüşüyle yeniden başlatmak olduğu açıkça görünüyor. Toplumun en zayıf üyelerine ve yabancı olarak görülen kişilere ilgi göstermek de bu tasarıya dahildi.

`Bizim Tanrımız’ın daha iyi seçimler yapma şansına sahip olmalarına rağmen yanlış yapan halkına ikinci bir şans –hatta daha fazlasını– veren bir Tanrı olması senin için ne kadar önemli?`