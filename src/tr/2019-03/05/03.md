---
title:  Amos
date:   29/07/2019
---

“Amos, ‘Ben ne peygamberdim ne de peygamber oğluydum’ diye karşılık verdi, ‘Yalnızca sığır yetiştirirdim. Yabanıl incir ağaçlarına bakardım. RAB beni sürünün ardından aldı, 'Git, halkım İsrail’e peygamberlik et' dedi’” (Amos 7:14, 15).

Amos bir peygamber olmak için gerekli niteliklere sahip olmadığını açıkça ifade ediyordu, fakat İsrail ulusuna mesajını iletirken, dinleyicilerini onlara anlatmak istediği şeye çekmekte belirgin şekilde becerikli olduğu görülüyor.

Yaygın bir konuyla, komşu ulusları sıralayarak –Suriye, Filist, Fenike, Edom, Ammon ve Moav– ve işledikleri, Allah’ın cezasız bırakmayacağı suçlardan, zorbalıklardan ve gaddarlıklardan bahsederek başlıyor (bkz. Amos 1:3–2:3). Özellikle de bu ulusların işlediği suçların birçoğunun kendilerine yönelik olduğu dikkate alınırsa, İsraillilerin düşmanlarının bu şekilde itham edilmesini alkışlarla karşıladıklarını tahmin etmek zor değil.

Amos daha sonra, krallığın bölünmesiyle İsrail’in güney komşusu olan Yahuda halkı için Allah’ın yargısını bildirerek, anayurda doğru yaklaşmaya başlıyor. Allah adına konuşarak, onların Allah’ı reddettiklerini, O’nun emirlerine itaatsizliklerini ve onları bekleyen cezayı bildiriyor (bkz. Amos 2:4, 5). Yine, kuzey krallığı halkının Amos komşularının işlediği günahlardan bahsederken onu alkışladıklarını gözümüzde canlandırabiliriz.

Fakat sonra, Amos kendi dinleyicilerine dönüyor. Kitapçığın geri kalanı İsrail’in kötülüklerine, putperestliğine, adaletsizliğine ve Allah’ın önünde tekrarlanan hatalarına odaklanıyor. 

`Amos 3:9–11; 4:1, 2; 5:10–15 ve 8:4–6 ayetlerini oku. Hangi günahlara karşı uyarıyor?`

Amos’un dili incelikli değildi ve uyarıları da kıyamete ilişkindi, fakat mesajı onlara Tanrıları’na dönmeleri için yakarmalarla doluydu. Bu, aralarındaki yoksullara karşı ilgilerinin ve adalet duygularının tamir edilmesini sağlayacaktı: “Bunun yerine adalet su gibi, doğruluk ırmak gibi sürekli aksın.” (Amos 5:24). Amos’un peygamberlik sözünün son birkaç ayeti Allah’ın halkı için gelecekteki bir yenilenmeye işaret ediyor (bkz. Amos 9:11–15): “Sapkınlığa en çok battıkları, en çok muhtaç duruma düştükleri zamanda, Allah’ın mesajı onlara bir bağışlanma ve umut mesajı oldu.”—Ellen G. White, Peygamberler ve Krallar, s. 283.

`Yanlışı düzeltmek için sert konuşmaya hazır olmamız gereken zamanlar oluyor mu? Böyle konuşmanın uygun olacağı zamanları nasıl ayırt edebiliriz?`