---
title:  Tekrar Tekrar Adalet Çağrısı
date:   28/07/2019
---

Allah’ın İsrail ulusu için hazırladığı açıkça ayrıntılı plana rağmen, İsrailliler nadiren kendilerine yapılan çağrıya uygun yaşıyorlardı. Ülkelerine yerleştikten sonra henüz çok nesil geçmemişken, peygamber ve hâkim olan Samuel’den “öteki uluslarda olduğu gibi” (1Sa. 8:5) uluslarına önderlik edecek bir kral atamasını istediler. 

`1. Samuel 8:10–18 ayetlerini oku. Halkın kral isteğine Samuel hangi uyarıyı yaparak cevap verdi?`

Samuel bunun diğer konularda da öteki uluslar gibi olma yolunda bir adım olduğunu fark etmişti. Samuel ilk kral Saul’a akıl hocalığı yapmaya çalışmış olsa da, öngörüsünün gerçeğe dönüşmesi çok uzun sürmedi. İsrail krallığı zirvedeyken bile, Davut ve Süleyman ayartmalara, yozlaşmaya ve aşırı güç kullanımına karşı duramadılar.

İsrail ve Yahuda krallarının hükümdarlıkları boyunca, Allah’ın karşılıklarından biri Kendi isteğini söyleyecek peygamberler göndermek ve İsrail önderleriyle halkına, toplumun ihmal edilmiş fertlerine karşı Allah tarafından yüklenmiş sorumluluklarını hatırlatmaktı.

İbrani peygamberlerin yazdıklarında hakça yaşamaya ve toplumda adaletli davranmaya sürekli tekrarlanan bir çağrı yapıldığını görüyoruz. İsrail ve onun önderlerinin sadakatsizliğine karşı peygamberler, sesi duyulmayanların, özellikle de İsrail’in Allah’ın isteğini izlemekteki başarısızlığı yüzünden zarar görenlerin sürekli ve ısrarcı sesi oluyorlardı.

Yazar Abraham Joshua Heschel, Eski Ahit peygamberlerinin coşkunluğu üzerine düşünürken, onların ısrarcı adalet çağrılarını bizim rehavetimizle karşılaştırıyor: “Peygamberleri dehşete düşüren şeylerle bugün bile dünya çapında her gün karşılaşılıyor... Onların haksızlığa karşı nefes nefese sabırsızlıkları bize histeri gibi görünebilir. Her birimiz sürekli olarak adaletsizliğe, çifte standarda, yalancılığa, kötü muameleye, sefalete maruz kalıyoruz, fakat bunların karşısında nadiren öfkeleniyor ya da telaşlanıyoruz. Peygamberler için küçük bir adaletsizlik bile, evrensel boyutta sayılırdı.”—The Prophets [Peygamberler] (New York: Jewish Publication Society of America, 1962), s. 3, 4.

Bu peygamberlerin bize sundukları, Allah’ın aklına ve yüreğine dair bir kavrayıştır. Allah adına konuşarak, O’nun yaşlı gözleri aracılığıyla dünyamızdaki adaletsizliği ve ızdırabı görmemize yardım edebilirler. Fakat bu coşkunluk aynı zamanda Allah’la birlikte çalışarak etrafımızdakilerin üzüntülerini gidermek ve üzerlerindeki baskıyı hafifletmek için bir harekete geçme çağrısıdır.

`Bazı zamanlarda nasıl kendimize ve başkalarına zararlı olabilecek şekilde “tüm diğer uluslar gibi” olmaya çalışıyoruz?`