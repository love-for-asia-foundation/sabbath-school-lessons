---
title:  İbadet Etmek İçin Bir Sebep
date:   05/08/2019
---

Kutsal Kitap boyunca Allah’ın halkı Allah’a ibadet etmeye teşvik ediliyor, fakat aynı zamanda bunu yapmamız için sürekli olarak sebepler de sunuluyor. O’nun kim olduğundan dolayı, yaptığı şeyden dolayı ve birçok niteliği sebebiyle O’na ibadet etmemiz söyleniyor. Bu nitelikler arasında O’nun iyiliği, adaleti ve merhameti var. Allah’ın nasıl olduğu, bizim için ne yaptığı (özellikle de Mesih’in çarmıhında) ve yapacağını vaat ettiği şey bize hatırlatıldığında, hiçbirimiz Allah’a ibadet etmek ve O’nu yüceltmek için sebepsiz kalmamalıyız.

`Yasanın Tekrarı 10:17–22, Mezmur 101:1, 146:5–10, Yeşaya 5:16, 61:11 ayetlerini oku. Bu ayetlerde Allah’a ibadet etmek ve O’nu yüceltmek için hangi sebepler öne sürülüyor?`

İbadet etmek için bu sebeplere sahip olmak Allah’ın halkı için yeni bir şey değildi. Yeni özgür kalmış İsraillilerin en coşkulu biçimde ibadet ettikleri dönemlerden bazıları, Allah’ın bariz biçimde onların yararına müdahale etmesine karşılık olarak gerçekleşmişti. Örneğin Mısır’dan çıkarılıp Kızıl Deniz’i geçmeleri sağlandıktan sonra, Musa ve Miryam insanları kısa süre önce gördükleri ve kendisinden kurtarıldıkları şey için Allah’a övgü ilahileri söylemeye sevk etmişlerdi (bkz. Çık. 15. bölüm).

Allah’ın böyle olaylarda açığa vurulan adaletinin ve merhametinin unutulmaması gerekiyordu. İnsanlar öyküleri tekrar tekrar anlatarak canlı tuttukları için, Allah’ın yaptıkları ve adaleti yıllar sonra ve gelecek nesillerde ibadetlerine ilham kaynağı olmaya devam etti. Bu tekrar anlatma ve ibadetin bir örneği Yasanın Tekrarı 10:17–22 ayetlerinde kayıtlıdır.

Allah’ın adaleti, öncelikle O’nun kimliğinin bir parçası, esas karakterinin öz bileşenidir. “Tanrı kesinlikle kötülük etmez, Her Şeye Gücü Yeten adaleti saptırmaz” (Eyüp 34:12). Allah adildir ve adaletle ilgilidir; bu da O’na ibadet edip O’nu övmek için bir sebeptir.

İkinci olarak, Allah’ın adaleti O’nun halkı adına ve tüm yoksullar ile zulme uğrayanlar adına gerçekleştirdiği adil ve haklı işlerinde görülür. O’nun adaleti asla karakterinin bir tanımından ibaret değildir. Tersine, Kutsal Kitap “düşkünlerin feryadını işiten” (Eyü. 34:28) ve dünyamızda çok bariz olan yanlışları doğruya çevirmek için faal ve kaygılı olan bir Tanrı’yı resmediyor. Neticede, bu Allah’ın son yargısında ve dünyayı yeniden yaratmasında tamamen fark edilecek. 

`Eski İsrail’in Rabb’i övmek için sebepleri varsa, bizim de, Çarmıh’tan sonra, O’nu övmek için daha çok sebebimiz yok mu?`