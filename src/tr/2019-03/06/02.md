---
title:  Putperestlik ve Zulüm
date:   04/08/2019
---

Allah İsrail halkını Mısır’dan çıkarttıktan kısa süre sonra Sina Dağı’nda onlarla buluştu ve başka tanrılara ibadet etmeme ve put yapmama hakkındaki ilk iki emrin de aralarında olduğu On Emir’i yazılı olarak onlara verdi (bkz. Çık. 20:2–6). Bunun karşılığında halk kendilerine emredilen her şeyi yapacaklarına ve O’nun halkı olarak yaşayacaklarına söz verdiler (bkz. Çık. 24:1–13).

Fakat daha sonra Musa dağa çıktı ve yaklaşık altı hafta boyunca dönmeyince insanlar ona ne olduğunu merak etmeye başladılar. Ayaktakımının baskısıyla, Harun altından bir buzağı yaptı ve insanları onun önünde kurban sunmaya teşvik etti, ardından halk “yiyip içmeye oturdu, sonra kalkıp çılgınca eğlendi” (Çık. 32:6). Hem Rab hem de Musa insanların bu kadar çabuk Allah’a sırt çevirip puta tapınmaya başlamalarına çok öfkelendiler; İsrail’in ise hak ettiği cezadan yalnızca Musa’nın araya girmesi sayesinde kurtulduğu anlaşılıyordu (bkz. Çık. 32:30–34).

Fakat putperestlik Allah’ın halkının çok sık yenik düştüğü bir ayartmaydı. İsrail ve Yahuda krallarının tarihinde aralıklı olarak putperest dönemler olmuştu, buna krallardan bazılarının halkı bu tanrılara tapınırken işlemeye sevk ettikleri çirkin davranışlar da dâhildir. Bu sadakatsizlik, Allah’ın halkı Kendisine geri çağırmak için gönderdiği peygamberlerin sürekli odaklandıkları bir konuydu. Uyanış ve yeniden yapılanma çağrıları arasında sıklıkla içlerindeki yoksullara, düşkünlere ve çaresizlere daha iyi davranma çağrıları da oluyordu. 

`Mezmur 115:1–8 ayetlerini oku. Yazar burada hangi önemli konuya değiniyor?`

Bizim ibadet ettiğimiz ve odaklandığımız kişi ya da şey gibi olmamız insanoğlunun bir eğilimi. O yüzden, Allah’ın halkı adaletli bir Tanrı’ya ibadet etmekten vazgeçip çevre ulusların genellikle savaş ve doğurganlıkla anılan sahte tanrılarına ibadet etmeye başlayınca, başkaları için ve adalet için duyulan endişenin de azalması doğaldı. İnsanlar diğer tanrıları seçtiklerinde, başkalarına nasıl davrandıkları da dâhil olmak üzere birçok konudaki tavırlarını değiştirdiler. Rabb’e sadık kalmış olsalardı, aralarındaki ihtiyaç sahiplerine karşı O’nun alakasını da paylaşıyor olurlardı.

`İbadet ettiğimiz gibi olmaya başlama fikri üzerinde derinlemesine düşün. Günümüzde bu ilkenin nasıl tezahürleriyle karşılaşıyoruz?`