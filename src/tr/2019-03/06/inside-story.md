---
title:  Inside Story
date:   09/08/2019
---

#### İsa Rüyaları

_Andrew McChesney, Adventist Müjdeleme_

Susumu Kanai ilk İsa görümünü Japonya’nın Osaka kentinde sabah saat 5’te yatarken gördü.

12 yıl boyunca, Tokyo’nun 500 km güneybatısında bulunan 2,6 milyon nüfuslu memleketinde, her sabah hayatını düşünmek için bir miktar zaman ayırırdı. Fakat bu sefer, parlak bir ışıkla irkilmişti. Işığın içinde, arkasından ışık saçan, kolları açık bir figür gördü.

Daha fazlasını öğrenmek için internette araştırma yapan Susumu, Brezilya’nın Rio de Janeiro kentindeki kolları açık dev “Kurtarıcı Mesih” heykelinin fotoğrafını gördü. İsa’yı görmüş olabileceği sonucuna vardı.

Kısa bir süre sonra Susumu, rüyasında kendisini bir masada bir Adam’ın karşısında otururken gördü. Adam’ın elleri masadaydı ve etrafı parlak bir gökkuşağıyla çevriliydi.

Susumu rüyasındaki Adam’ın İsa olduğunu birkaç gün sonra berbere gittiğinde fark etti. Saç tıraşı için sıra beklediği yerde ünlü tabloları konu alan bir kitaba göz gezdirirken, Leonardo da Vinci’nin “Son Akşam Yemeği” tablosunu görünce rüyasından İsa’yı tanıdı.

Rüyalar ve görümler devam etti. Susumu rüyasında kendisinin ve yedi başka adamın yabancı bir ülkede yakalandığını gördü. Yedi adamın birer birer öldürülmesini izledi. Ölüm sırası kendisine geldiğinde, birisi onu arkasından yakalayıp “Ben Kıpti inancındanım. Benimle gel” diye fısıldadı.

Susumu o an uyandı. “Kıpti” kelimesini internetten araştırdı ve sadece 55 km uzaklıkta bir Kıpti kilisesi olmasına çok şaşırdı. Hayatında ilk defa kiliseye gitmeyi düşünüyordu.

Birkaç sabah sonra Susumu başka bir görüm gördü. “Matta İncili” sözcüklerinin dijital bir reklâm gibi zihninin gözünde soldan sağa doğru geçtiğini gördü. Bu sözcüklerin ne anlama geldiğini bilmiyordu, internete girip aradığında Matta’nın Kutsal Kitap’ın bir kitapçığı olduğunu gördü. Hemen Matta’nın bir sesli anlatımını indirdi ve arabasında dinlemeye başladı.

Aynı zamanda, Hristiyan olduğunu bildiği ev sahibine ibadet için nereye gittiğini sordu. Ev sahibi onu Osaka Merkez Yedinci Gün Adventist Kilisesi’ne götürdü.

Susumu (solda), 2018’de Japonya’da daha önce benzeri görülmemiş bir şekilde 161 bölgede düzenlenen müjdeleme toplantılarına gelen onlarca beklenmedik misafirden biri. Kilise önderleri Hristiyan nüfusun oranı yalnızca yüzde 0,7 olan bir ülkede böyle bir olayı daha önce hiç görmemişlerdi.

Susumu’yla tanışan Adventist Kilisesi başkanı Ted N.C. Wilson “Kutsal Ruh Japonya’da insanları kiliseye getirip, onları ikna ederek mucizevî bir iş yapıyor” dedi. “Kutsal Ruh’un son yağmuru için dua etmeliyiz ki, Japonya gibi ülkeler ve daha birçokları tümüyle Advent mesajıyla dolsun.”