---
title:  İbadet Etmenin Bir Yolu
date:   07/08/2019
---

Peygamberler ibadetle adalet arasındaki ilişkiyi açıklarken, ileri sürdükleri başka bir adım daha var: yoksulların ve ezilenlerin durumunu iyileştirmek için etkin bir şekilde alakadar olmak ve muhtaç olanlara yardım etmek, ibadetin önemli bir parçasıdır. Yeşaya 58. bölüm bu bağlantıyı bariz bir şekilde ortaya koyuyor.

`Yeşaya 58. bölümü oku. Bu bölümün başlarında anlatıldığı gibi, Allah ile O’nun halkı arasındaki ilişkide yanlış giden ne olmuştu?`

Daha önce gördüğümüz gibi, bu eleştiri etkin bir şekilde dindar olan insanlara yönelik. Samimiyetle Allah’ı arıyor gibiler, fakat anlaşılan bu işe yaramıyor. Bu nedenle Allah, O’na hizmet etmenin farklı bir yöntemini denemek için, ibadet etme şekillerini değiştirmeleri gerektiğini söylüyor. Nasıl ibadet edeceklerini O seçecek olsaydı, bu, “haksız yere zincire, boyunduruğa vurulanları salıvermek, ezilenleri özgürlüğe kavuşturmak, her türlü boyunduruğu kırmak” (Yşa. 58:6) olurdu. Aynı zamanda açları doyurur, evsizlere barınak sağlar, ihtiyacı olanlara yardım ederlerdi.

Bu faaliyetler ibadet etmenin yegâne yolu olarak sunulmuyor, fakat Allah bunları ibadet etmenin bir yolu (ve insanların bazı geleneksel ibadet uygulamalarına tercih edilebilecek bir ibadet çeşidi) olarak teşvik ediyor. Böylelikle, ibadet sadece içeriye odaklanan değil, aynı zamanda Allah’a ibadet edenlerin tüm çevresindekilere bereketler getiren bir şey olur. “Dinin gerçek maksadı, insanları günahlarının yükünden kurtarmak, hoşgörüsüzlüğü ve zulmü ortadan kaldırmak ve adaleti, özgürlüğü, barışı desteklemektir.”—The SDA Bible Commentary [Yedinci Gün Adventist Kutsal Kitap Şerhi], 4. cilt, s. 306.

Yeşaya 58:8–12 ayetlerinde Allah bu çeşit ibadete karşılık olarak bereketler vaat ediyor. Aslında Allah’ın söylediği, insanlar kendilerine daha az odaklanırlarsa, Allah’ın kendileriyle ve iyileştirme ile onarma sağlamak için kendileri aracılığıyla çalıştığını görecekleridir.

Bu bölümde ilginç bir şekilde, bu tip ibadet ile Sebt günü tutmanın “sevinçlerle” dolu yeniliği arasında bağlantı kuruluyor. Sebt günü ile hizmet arasındaki güçlü bağlantıların bazılarını daha önce gözden geçirmiştik, fakat bu ayetlerde insanlara yapılan ibadetlerini canlandırma ve Allah’ın bereketini keşfetme çağrısında bu faaliyetlerin ikisi de bulunuyor. Bu ayetlerle ilgili Ellen White şöyle yazmıştı: “Rabb’in Sebt gününü tutanların, merhamet ve hayırseverlik işi yapma sorumlulukları vardır.”–Welfare Ministry [Refah Hizmeti], s. 121.