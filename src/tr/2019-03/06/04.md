---
title:  Dindar Zorbalar
date:   06/08/2019
---

İsrail ve Yahuda krallıklarının iyi zamanlarında halk tapınağa ve Allah’a ibadete geri dönüyordu, fakat o zaman bile ibadetleri putperestlik sızıntılarıyla ve çevredeki ulusların dinlerinin uygulamalarıyla karışmış olurdu. Fakat peygamberlere göre, din adına en iyi girişimleri bile onları ülkede günlük yaşamlarında sürdürdükleri kötülüklerden alıkoymak için yeterli gelmiyordu. İbadet törenleri aracılığıyla dindar olmak için ne kadar çaba gösterilerse göstersinler, ilahilerinin ezgisi yoksulların ve zulme uğrayanların feryatlarını bastıramıyordu.

Amos kendi zamanının halkını, “yoksulu çiğneyenler, ülkedeki mazlumları yok edenler” (Amos 8:4) diye tanımlamıştı. Onların bir an önce törenlerini tamamlayıp dükkânlarını açarak, “yoksulları gümüş, mazlumları bir çift çarık karşılığında satın alan” (Amos 8:6) hileli ticaretlerine geri dönmek için can attıklarını görmüştü.

`Yeşaya 1:10–17, Amos 5:21–24 ve Mika 6:6–8 ayetlerini oku. Rab bu dindar insanlara törenleriyle ilgili ne söylüyordu?`

Allah peygamberleri aracılığıyla güçlü ifadeler kullanarak, etraflarındaki kişilerin acılarına ve ezilmelerine rağmen onlardan kopuk ve karşıt bir şekilde gerçekleşen ibadetle ve dinle alay ediyor. Amos 5:21–24 ayetlerinde, Allah’ın onların ibadetlerinden “iğrendiğini,” “hoşlanmadığını” ve genel olarak “tiksindiğini” söylediğini okuyoruz. Onların toplantıları “leş kokusu” diye tanımlanmış, sunuları ve ezgileri değersiz olarak reddedilmiştir.

Mika 6. bölümde, Allah’a nasıl en uygun şekilde ibadet edebileceklerine dair bir dizi gittikçe artan ve hatta alaya varan öneriyle karşılaşıyoruz. Peygamber alaylı bir şekilde yakmalık sunu önerilerini teklif ediyor, sonra önerisini arttırarak, “binlerce koç sunsam, zeytinyağından on binlerce dere akıtsam” (Mika 6:7) diye ekliyor ve en sonunda da korkunç –fakat bilinmedik olmayan– aşırı önerisini, Allah’ın lütfunu ve affını elde etmek için ilk oğlunu kurban etme teklifini sunuyor.

Fakat neticede Rabb’in onlardan asıl istediği “adil davranmaları, sadakati sevmeleri ve alçakgönüllülükle yolunda yürümeleriydi” (bkz. Mik. 6:8).

`Kendini çevrendeki muhtaç insanlara yardım etmek yerine dinî şablonlar ve törenlerle daha çok ilgilenmekle suçlu bulduğun oldu mu? Bu tecrübeden ne öğrendin?`