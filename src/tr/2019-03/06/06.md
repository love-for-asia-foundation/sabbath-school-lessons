---
title:  Merhamet ve Sadakat
date:   08/08/2019
---

Dönemin din önderlerinden bazıları Kendisini “günahkârlarla” sofraya oturduğu için eleştirdiğinde, İsa onlara Hoşea peygamberden bir alıntıyla cevap verdi ve kitaplarına geri dönüp Allah’ın “Ben kurban değil, merhamet isterim”(Mat. 9:13, Hoş. 6:6 ayetinden alıntı) derken aslında ne demek istediğini anlamalarını söyledi.

Göreceğimiz gibi, İsa hizmet ve şefkat dolu bir hayat yaşadı. Başkalarıyla ilişkisi, iyileştirme mucizeleri ve benzetmelerinin çoğu, bu şekilde yaşanmış bir hayatın Allah’a gerçek adanmışlığı ifade etmenin en iyi yolu olduğunu gösterdi ve insanları buna teşvik etti. Onu en çok din önderleri eleştiriyordu, fakat O da en sert eleştirilerini onlara yöneltiyordu. Yeşaya’nın zamanındaki dindar insanlar gibi, onlar da kendi dinsel uygulamaları sayesinde Allah’la olan özel ilişkilerini koruduklarına inanıyorlardı, fakat aynı zamanda yoksulları istismar ediyor, muhtaçları görmezden geliyorlardı. İbadetleriyle davranışları birbirine uymuyordu, İsa da böyle bir ikiyüzlülüğü kınarken çekingen davranmıyordu.

`Markos 12:38–40 ayetlerini oku. İsa’nın onların “dul kadınların malını mülkü sömürdüğünü” söylemesi bu listede yersiz mi, yoksa İsa özellikle bunu mu belirtmeye çalışıyor? “Bu kişilerin cezasının daha ağır olacak” olmasını nasıl açıklarsın?`

İsa’nın –özellikle dindar kişilere yönelik– en korkutucu vaazı belki de Matta 23. bölümdekidir. Onların dinlerini tanımlarken, hayatta zarar görmüş insanlara yardım etmediğini söylüyor ve üstüne bu dinin bir de o insanların yüklerine yük kattığını bildiriyor. İsa onların yaptıklarıyla, hatta zaman zaman eylemsizlikleri ve ilgisizlikleriyle “Göklerin Egemenliğinin kapısını insanların yüzüne kapadıklarını”(Mat 23:13) söylüyor.

İsa, yüzyıllarca öncesinin peygamberlerinin söylediğini tekrarlayarak, onların ciddi dini uygulamalarıyla göz yumdukları ve fayda sağladıkları adaletsizlikler arasındaki uçuruma doğrudan vurgu yaptı. “Vay halinize ey din bilginleri ve Ferisiler, ikiyüzlüler! Siz nanenin, dereotunun ve kimyonun ondalığını verirsiniz de, Kutsal Yasa’nın daha önemli konularını –adaleti, merhameti, sadakati– ihmal edersiniz” (Mat. 23:23). İsa hemen ardından dini uygulamaların ve usullerin özünde yanlış olmadıklarını, fakat başkalarına adaletli davranmanın yerini almamaları gerektiğini ekledi.

`Doğruya sahip olmanın ve onu bilmenin yeterli olduğunu düşünme tuzağından nasıl kaçınabiliriz?`