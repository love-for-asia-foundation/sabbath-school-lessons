---
title:  İnsanlığın Aile Ağı
date:   04/07/2019
---

Günahın gelmesiyle birlikte dünyanın daha da bozulması çok uzun sürmedi. Kıskançlık, yanlış anlaşılma ve öfke tarafından tetiklenen ilk cinayete dâhil olanlar, ilk kardeşlerdi. Allah Kayin’i işlediği günah hakkında sorgularken, verdiği cevap muhtemelen alaylı ve lafın gelişi olarak söylenmişti: “Kardeşimin bekçisi miyim ben?” (Yar. 4:9), Allah’ın ilk sorusuyla ima edilen cevap ise “Evet, kesinlikle, sen kardeşinin bekçisisin” idi.

`Süleyman’ın Özdeyişleri 22:2 ayetini oku. Bu görünürde basit ifadede ne ima ediliyor? Bu bize insan kardeşlerimizle olan ilişkimiz hakkında ne söylüyor?`

Karşılaştığımız herkes Allah’ın yarattıklarından biridir, O’nun suretinde yaratılmıştır ve kırılmış ve çökmüş olabilse de, Allah’ın yaratılışında hepimizi birbirimize bağlayan ilişkiler ağının bir parçasıdır. “Hepimiz insanlık dokusunda örülü olarak birbirimize bağlıyız. Büyük insan kardeşliğinin herhangi bir parçasına gelecek kötülük, tümünü tehlikeye atar.”—Ellen G. White, The Ministry of Healing [Şifa Hizmeti], s. 345. Beğenseniz de beğenmeseniz de, bu ortak bağlantı sayesinde, Allah’a ve birbirimize karşı Allah tarafından verilmiş sorumluluklarımız var (bkz. Mat. 22:37–39).

Allah’ın bizim Yaratıcımız olduğu savı Kutsal Kitap boyunca tekrarlanır. Örneğin Sebt gününü hatırlamak (bkz. Çık. 20:11) ve son zamanda Allah’a ibadet etmek (bkz. Va. 14:7) için verilen sebeplerden biri budur. Ayrıca başkalarını gözetmeye, daha az talihli olanlarla ilgilenmeye teşvik eden başlıca sebep de budur.

Biz hepimiz Allah’taki ortak kökenimizin bağıyla birbirimize bağlıyız. “Muhtacı ezen, Yaradanı’nı hor görüyor demektir. Yoksula acıyansa Yaradan’ı yüceltir” (Özd. 14:31). Bu bağlantı daha ne kadar açık olabilir ki?

Yaratıcımız olarak Allah, üzerimizde ibadetimiz ve başkalarına hizmetimiz ve ilgimiz dâhil olmak üzere tüm hayatımızı talep eden bir hakka sahip. Zaman zaman zor, moral bozucu ve zahmetli olabiliyor olsa da, biz gerçekten de “kardeşimizin bekçisiyiz.” 

`Sence Allah’ın Yaratıcı olarak istekleri neden Kutsal Kitap’ta sürekli tekrarlanan bir konu? Bu neden çok önemli ve bu gerçek başkalarına karşı davranışlarımızı ne şekilde etkilemeli?`