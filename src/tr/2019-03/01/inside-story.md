---
title:  Inside Story
date:   05/07/2019
---

#### Küçük Kız Meleklerin Yardımı İçin Dua Etti

_Andrew McChesney, Adventist Müjdeleme._

9 yaşındaki Joanne’in evinde Pazar sabahı yiyecek tükenmişti.

Annesi ABD’nin Oregon eyaletindeki Yedinci Gün Adventist Kilisesi’ne gitmeye başladığında, babası evi terk etmişti. Güney Kore’den ABD’ye göç eden ailenin babası onlara asla yardım etmeyeceğini açıkça belirtmişti.

“Allah’ı seçiyorsanız, sizi Allah beslesin, Allah giydirsin” demişti.

İşsiz olan anne o Pazar günü odasında dua etti ve ağladı.

Öğle yemeği vakti geldiğinde, Joanne’in kız kardeşi perişan bir halde “Açım” diye söyleniyordu. Ağabeyi ise çaresiz olmasına rağmen cesur olmaya çalışıp, duygusuz bir ifadeyle oturuyordu. Daha sonra Joanne “Arthur Amca’nın Masalları” adlı kitapta çocukların dua edip meleklerden yardım aldığını okuduğunu anımsadı.

“Tek yapmamız gereken dua etmek!” diye haykırdı. “Arthur Amca’nın Masalları’na göre, dua edersek melekler bize yiyecek getirecekler. Hadi dua edelim!” Ağabeyi gözlerini devirdi. Kız kardeşi yine açlığından şikâyet ediyordu. Joanne nasıl dua edeceğini bilmiyordu.

Joanne “Merhaba Tanrım” dedi. “Biz gerçekten çok açız. ‘Arthur Amca’nın Masalları’nda Senin bize yiyecek gönderebileceğin yazıyor, bize yiyecek bir şeyler gönderebilir misin lütfen?”

Çocuklar bekledi. Yiyecek yoktu. Saatler geçti ve akşam yemeği vakti geldi. Joanne “Sorun ne? Tanrı gecikti!” diye düşünüyordu.

Çocuklar daha da acıkmıştı. Anneleri odasında dua etmeye ve ağlamaya devam ediyordu.

Sonra Joanne “Neyi yanlış yaptığımızı anladım!” dedi. “Tanrı O’na inanmadığımızı düşünüyor, çünkü yemek masasını hazırlamadık.”

Kız kardeşine mutfaktan madeni yemek çubuklarını getirmesini söyledi. Çocuklar yemek masasını hazırladılar ve oturdular.

Joanne “Tanrım, bunun için üzgünüm” diyerek dua etti. “Sanırım bunu yanlış yaptık. Şimdi bize yiyecek bir şeyler gönderebilir misin? Hazırız!”

Ama hiçbir şey gelmedi. Çocuklar o gece aç ve hayal kırıklığına uğramış bir şekilde yattılar.

Ertesi gün, okula gitmek için sabah erkenden uyandılar. Ne kahvaltı için yiyecek bir şeyleri vardı, ne de öğle yemeği için paraları.

Joanne “Annemi rahatsız etmeyin” diye fısıldadı. “Hâlâ dua ediyor ve ağlıyor.”

Çocuklar evden çıkmak için kapıyı açtılar, fakat yolları içi yiyecek dolu koca bir kutuyla kapanmıştı.

Çocuklar heyecanla annelerini kapıya çağırdılar. Anneleri gözlerine inanamadı. Joanne mutluluktan havaya uçuyordu.

İşte o an Joanne, Allah’ın yaşadığını ve duaları işiterek yanıtladığını anladı. Joanne Kim (eski soyadı Park) şimdi kendisi dört çocuk annesi. Kendisi ve diş hekimi olan kocası Jon, Moğolistan’da müjdeciler.

Joanne (soldaki resim) yiyecek mucizesinden sonra meleklerin Koreli olduğuna ikna olmuştu.

“Bugün size meleklerin Koreli olduğunu söylerim” dedi. “Getirdikleri tüm yiyecekler Kore’ye özgüydü: pirinç pilavı, kimçi ve deniz yosunu çorbası yapmak için gereken her şey vardı.”

“Melekler sadece biraz geç kaldılar!” dedi.