---
title:  Eksiksiz Bir Dünya
date:   01/07/2019
---

Aden bahçesinin hasretini çekmek normal. Allah’ın Adem ile Havva’ya yuva olarak yarattığı Bahçe’nin kısa betimlemelerinde, bizim yüreklerimizde hasret kıvılcımları yakan bir şey var. Böyle bir dünyanın nasıl işleyeceğini anlamayabiliriz, fakat onu tecrübe etmek isteyeceğimizi hissediyoruz.

Öyle görünüyor ki tatmin ve mükemmellik duygusu Allah’ın da hissettiği bir şeydi: “Tanrı yarattıklarına baktı ve her şeyin çok iyi olduğunu gördü” (Yar. 1:31). Allah hem güzel hem de işlevsel bir şey yapmıştı. Hem şekil hem de kullanışlılık açısından, tasarımı muhteşemdi. Yaşam ve canlılıkla dolup taşıyordu, aynı zamanda yaşamın sürmesi için gerekli olan her şey mevcuttu. Allah’ın yarattığı bu dünyanın iyi olduğunu düşünmek için sık sık durup beklediğine şaşmamak gerek.

`Yaratılış 1. bölümü oku. “Tanrı bunun iyi olduğunu gördü” ifadesinin sürekli tekrarlanması sence ne anlam ifade ediyor? Bkz. Yar. 1:4, 10, 12, 18, 25 ve 31.`

Kutsal Kitap, tümüyle Günaha Düşüş’ten sonra yazılmış olmasına rağmen, Eyüp 38–41 bölümlerinde ve 148. Mezmur’daki gibi, doğal dünyanın kutlamalarıyla doludur. Bunların dünya ilk yaratıldığında ve günahtan önce nasıl bir durumda olduğuna dair geriye dönük kısa bakışlar olarak yazılmadığını da hatırlamalıyız; bunlar şimdiki zaman kipinde yazılmışlardır ve dünyamızda varlığı halen belirgin olan iyiliği kutlamaktadırlar.

İsa da, Allah’ın iyiliğine ve ilgisine dair doğal dünyadan örnekler çıkardı (örneğin bkz. Mat. 6:26, 28–30) ve hem Allah’a itimat etmemizi, hem de etrafımızı harikalarla saran basit armağanları takdir etmemizi salık verdi. Gözlerimizi açıp yaratılışın harikalarına bakarsak, gerçekten de Yaratıcımız’dan gelen muhteşem armağanların alıcıları olduğumuzu görürüz. Armağanların Vericisi’ne karşı yanıtımız, denemeler arasında bile, minnettarlık, şükran ve alçakgönüllü bir teslimiyet olmalıdır.

Yedinci Gün Adventistleri –hem Yaratılış’ı kutlayan, hem de Allah’ın gelecek olan krallığını bekleyenler– olarak biz, dünyada gördüğümüz ve tecrübe ettiğimiz güzelliklerin, sevinçlerin ve iyiliğin, dünyamızın bir zamanlar olduğu ve yeniden olacağı halinin işaretleri olduğunun farkında olmalıyız.

`Kendi doğal dünya tecrübende, Yaratılış’ın harikalarından özellikle neleri takdir ediyorsun? Günlük yaşamında, doğal dünyanın harikaları aracılığıyla Rabb’i nasıl daha iyi tanıyabilirsin?`