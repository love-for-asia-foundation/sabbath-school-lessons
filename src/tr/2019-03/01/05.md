---
title:  Bozulmuş Bir Dünya
date:   03/07/2019
---

Allah’ın yeryüzündeki başka hiçbir şeye vermeyip Adem ile Havva’ya verdiği bir şey, ahlâk özgürlüğüydü. Onlar, bitkilerin, hayvanların ve ağaçların asla olamayacağı şekillerde, ahlâki varlıklardı. Allah bu ahlâk özgürlüğüne o kadar değer veriyordu ki, Kendi halkının itaatsizlik etmeyi seçme ihtimaline izin verdi. Bunu yaparak, daha büyük bir gaye olan Kendi yarattığı insanlarla sevgi ve özgür iradeye dayanan bir ilişki kurma gayesi uğruna, yarattığı her şeyi tehlikeye atmış oldu.

Fakat aynı zamanda Allah’ın yarattığı iyi ve mükemmel dünyayı altüst etmek isteyen ve bunu gerçekleştirmek için de Allah’ın yeryüzünde yarattığı özel varlıkları –insanları– kullanmaya çalışan bir yıkıcı vardı (bu ahlâki özgürlük melekler için de geçerliydi). İblis, yılan aracılığıyla konuşarak, Allah’ın verdiklerinin mükemmelliği ve yeterliliği üzerinde şüphe uyandırdı (bkz. Yar. 3:1–5). Başlıca ayartma, Allah’ın kendilerine verdiğinden daha fazlasına göz dikmeleri, Allah’ın iyiliğinden şüphe etmeleri ve kendilerine güvenmeleriydi.

Bu seçimle ve davranışla birlikte, Allah’ın tasarladığı şekliyle yaratılışın ayrılmaz parçası olan ilişkiler de kopmuş oldu. Adam ile Havva, yaratılmalarının sebebi olan, Yaratıcıları’yla ilişkilerinin artık keyfini süremeyeceklerdi (bkz. Yar. 3:8–10). Bu iki insan, birden çıplak ve utanç içinde olduklarını fark ettiler ve birbirleriyle olan ilişkileri neredeyse tamir edilemez biçimde değişime uğramıştı. Ayrıca yeryüzünün geri kalanıyla ilişkileri de gerilmiş ve kopmuştu. 

`Yaratılış 3:16–19 ayetlerini oku. Bu ayetler insanlar ile doğal dünya arasındaki değişen ilişkiye dair bize ne söylüyor?`

Günah gerçeği yüzünden Adem, Havva ve yaratılışın geri kalanı için yaşam aniden çok daha zor bir hal aldı. Günahın sonuçları, özellikle de insanlığı ve bizim ilişkilerimizi etkilediği için gerçektir. Bir anlamda, Yaratıcımız olan Allah’a uzağız. Ailelerimiz de pek çok şekilde etkilenmektedir ve diğer insanlarla olan ilişkilerimiz genellikle bir mücadele halini almaktadır. İçinde yaşadığımız dünyayla ve doğal çevremizle ilişkimizde bile sorun yaşıyoruz. Hayatlarımızın ve dünyamızın tüm unsurları, günah yüzünden yaşanan çöküntüyü gözler önüne seriyor.

Fakat Allah dünyayı böyle olsun diye yaratmadı. Yaratılış 3. bölümün “lanetleri” aynı zamanda Allah’ın dünyamızı baştan yaratmanın bir yolunu bulacağına ve günah tarafından koparılan ilişkileri tamir edeceğine dair bir vaat barındırıyor. Bir yandan günahla ve onun hayatlarımızdaki etkileriyle boğuşurken, dünyanın başlangıçtaki iyiliğini muhafaza etmeye ve Allah’ın bu dünya için olan tasarısını kendi hayatlarımızda yaşamak için çalışmaya çağrılıyoruz.