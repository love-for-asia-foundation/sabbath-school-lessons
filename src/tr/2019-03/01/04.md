---
title:  Yeryüzünün Vekilharçları
date:   02/07/2019
---

Kutsal Kitap kayıtlarına göre, Aden Bahçesi ve yeni yaratılan yeryüzü hayatın sürmesi ve özellikle de insanların yararlanması için yaratılmış bereketli yerlerdi.

Fakat Allah ilk erkeğe ve ilk kadına (ve onların ardından gelen hepimize) yaratılışında oynayacakları bir rol verdi. Adem ile Havva’nın bu yeni dünyada özel bir konumlarının olacağı hemen belli olmuştu (ve sadece O’nun yaratış yönteminden de değil).

Adem’e verilen ilk iş hayvanlara ve kuşlara isim vermekti (bkz. Yar. 2:19). Bundan sonra ona bizzat Allah’tan bir bereket olarak sunulan başka bir görev verildi: “Onları kutsayarak, ‘Verimli olun, çoğalın’ dedi, ‘Yeryüzünü doldurun ve denetiminize alın; denizdeki balıklara, gökteki kuşlara, yeryüzünde yaşayan bütün canlılara egemen olun’” (Yar. 1:28).

`Yaratılış 1:28 ve 2:15 ayetlerini oku ve karşılaştır. İnsanın görev tanımını bir-iki cümleyle nasıl açıklarsın?`

Yaratılış 1:28 ayeti Hristiyanlık tarihinde sıklıkla bazıları tarafından doğal dünyadan neredeyse onu harap edecek derecede faydalanmak için bir çeşit ruhsat gibi kullanıldı. Evet, dünyanın insanların yaşamı, menfaati ve yararlanması için yaratılmış olduğu belli, fakat insanın üzerine düşen görev, Yaratılış 2:15 ayetinin sözleriyle, “[ona] bakmak ve onu işlemek”tir.

Vekilharçlıktan bahsettiğimiz zaman ilk düşüncemiz çoğunlukla para konusunda olur, fakat Kutsal Kitap’ta vekilharçlıkla ilgili ilk emir Allah’ın yaratıp bize emanet ettiği yeryüzüne bakmaktır. Adem ile Havva’ya verilen emir ayrıca yeryüzünün onların çocuklarıyla ve gelecek nesillerle paylaşılacağını da öngörmüştür. Dünyaya ilişkin başlangıçtaki tasarıda, yaratılmış dünya tüm insanlar için bir hayat, iyilik ve güzellik kaynağı olmaya devam edecekti ve Adem ile Havva da ona bakmakta önemli bir görev üstleneceklerdi.

Yeryüzü hâlâ Rabb’e ait (bkz. Mez. 24:1) ve biz de hâlâ Allah’ın bize verdiği her şeyin vekilharçları olmaya çağrılıyoruz. Belki biz de, vekilharçlar olarak düşmüş bir dünyada sorumluluğumuzun daha da büyük olduğu sonucuna varabiliriz.

`Bugün, düşmüş bir dünyada, yeryüzünün bir vekilharcı olmak senin için ne anlam ifade ediyor? Bu sorumluluğun farkına varmak günlük hayatını yaşama biçimini ne şekilde etkilemeli?`