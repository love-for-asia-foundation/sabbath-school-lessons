---
title:  'Allah: Yaratılışa Bir Bakış'
date:   30/06/2019
---

Bu dünya ve üzerindeki hayatın tümü, bizim kendi hayatımız ve onunla gerçekleştirdiğimiz her şey, çevremizdeki herkesin hayatları ve başkalarıyla etkileşimlerimiz, hayatın kendisi ve onun en iyi şekilde yaşanması: tüm bunlar Allah’la başlar; “nitekim, ‘O’nda yaşıyor ve hareket ediyoruz; O’nda varız’” (Elç. 17:28).

Kutsal Kitap’ın öyküsü işte burada başlar: “Başlangıçta Tanrı göğü ve yeri yarattı” (Yar. 1:1). Onu söyleyerek var etmiş olduğu gerçeği ise, bizim hayal bile edemeyeceğimiz bir güce ve sürece işaret ediyor.

Bununla birlikte, Allah uzaktan yaratmadı; çok yakından ilgiliydi, özellikle de sıra ilk insanın yaratılmasına geldiğinde (bkz. Yar. 2:7).

`Yaratılış 1:26–31 ayetlerinde ilk insanların yaratılışı öyküsünü oku. Bu öykü Allah hakkında bize hangi önemli şeyleri söylüyor? İnsanlar hakkında hangi önemli şeyleri söylüyor?`

Doğada vakit geçirerek, Allah’ın yaratılışını gözlemleyerek ve onda Yaratıcı’nın Kendi karakterinin işaretlerini görerek, Allah hakkında çok şey öğrenebileceğimiz sıklıkla söylenir. Fakat aynı zamanda Allah’ın dünyayı ne şekilde olması için yarattığının işaretlerini, kendi Allah kavrayışımızı inceleyerek de görebiliriz. Örneğin, Allah düzen Tanrısı’ysa, O’nun yaratışında düzen görmeyi ummalıyız. Ya da, Allah’ın yaratıcılık Tanrısı olduğuna inanıyorsak, O’nun yarattığı dünyada bu yaratıcılığın muhteşem örnekleriyle karşılaştığımızda şaşırmamalıyız.

Aynı şekilde, Allah’ın ilişkiler Tanrısı olduğuna inanıyoruz, dolayısıyla ilişkileri Allah’ın dünyayı yaratma biçiminin temel bir unsuru olarak görüyoruz. O, dünyanın her unsurunu Yaratılışın geri kalanıyla ilişkili olarak yarattı. Hayvanları ilişkisel bir uyum içinde yarattı. İnsanları Kendisiyle, birbirleriyle ve yaratılışın geri kalanıyla ilişkili bir şekilde yarattı.

Allah’ı kavrayışımız pek çok yönden sınırlı olsa da, O’nun karakterinin görebildiğimiz kadarı bizi dünyanın aslında nasıl olması gerektiğini tekrar düşünmeye teşvik etmeli.

`Günahın meydana getirdiği yıkım bu kadar ortadayken bile, dünyayı Allah’ın karakterinin bir yansıması olarak görmek onu anlamana ne kadar yardımcı olabilir?`