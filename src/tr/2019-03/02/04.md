---
title:  Köleler, Dullar, Öksüzler, Yabancılar
date:   09/07/2019
---

`Mısır’dan Çıkış 23:9 ayetini oku. Burada Allah İsrail’e hangi mesajı veriyor?`

Özgürlüklerine yeni kavuşmuş köleler olarak İsrailliler zulüm görmenin, istismar edilmenin ve dışlanmanın ne demek olduğunu biliyorlardı. İsrailliler özgürlüklerini kutlarlarken, Allah onların nereden geldiklerini, dışlanmanın nasıl bir şey olduğunu ve O’nun onları kurtarmak için yaptıklarını unutacaklarından endişe duyuyordu. Fısıh Bayramı’nı bir anma faaliyeti ve öyküyü yeniden anlatmak için fırsat olarak tesis etti: “RAB bizi güçlü eliyle Mısır’dan, köle olduğumuz ülkeden çıkardı” (Çık. 13:14).

`Mısır’dan Çıkış 22:21–23 ayetlerini oku. Yeni toplumlarında en talihsiz olanlara nasıl davranılması gerektiğine ilişkin talimatlarda, kendi köleliklerinin anısı ne kadar önemliydi?`

On Emir verildikten sonra yankılar daha yeni dinmişti ki, Musa Allah’la daha çok vakit geçirmek üzere çağrıldı ve Allah ona bu büyük emirlerin İsrail toplumunda nasıl yaşanması gerektiğine dair ayrıntılı talimatlar verdi. Buluşma çadırının inşasıyla ilgili talimatlardan bile önce, Allah kölelere nasıl davranılması gerektiği gibi, birçok İsraillinin tecrübe ettikleriyle tam bir tezat oluşturan, üç bölüm boyunca süren yasaları bildirdi. Şiddet suçlarıyla ilgili yasalar, mülkiyetle ilgili yasalar, günlük hayatla ilgili yasalar ve bu yasaları uygulayarak adaleti yerine getirecek olan mahkemelerin kurulması için gereken ilkeler vardı (bkz. Mısır’dan Çıkış 21–23. bölümler).

Bu yasalar içinde öne çıkanlar, yeni toplumda yurttaşlarla ilgilenmek, ayrıca yabancılarla ve en savunmasız olanlarla ilgilenmek üzerine olanlardı. Bu insanlar istismar edilmeyeceklerdi; hatta onlara hasat edilmiş tarlalarda bırakılan ekinleri toplamak gibi haysiyetlerini koruyarak yiyeceğe ulaşmalarını sağlayacak haklar verilmişti. Eski dünyada “dışarıdan gelenlere” ve yabancılara böyle davranılması yaygın değildi. Bugün bile bazı kişiler, başkalarına karşı davranışlar konusunda burada bulunan önemli ahlâki ilkeleri unutuyor gibiler.

`Kendi tecrübendeki hangi hatıran seni başkalarının acısına ya da haksızlığa uğramalarına karşı daha merhametli ve ilgili hale getiriyor?`