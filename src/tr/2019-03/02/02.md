---
title:  İşiten Allah
date:   07/07/2019
---

“Halkımın Mısır’da çektiği sıkıntıyı yakından gördüm. Angaryacılar yüzünden ettikleri feryadı duydum. Acılarını biliyorum.” (Çık. 3:7).

Dört yüz yıl beklemek için çok uzun bir süre, özellikle de koşulları gittikçe sertleşen kölelik altında beklendiğinde. Allah Kendi halkına döneceğine ve onları Mısır’dan çıkaracağına dair söz vermişti, fakat nesiller geçiyor, onlar kendilerine zulmeden putperestlerin zenginliğini ve itibarını inşa ederken, Allah sessiz kalmış görünüyordu.

Daha sonra Allah Kendisini benzersiz bir biçimde gösterdi. Uzak bir çöldeki yanan bir çalıda, önder olması beklenmeyecek birine, Musa adındaki kaçak prens ve mütevazı çobana göründü. Gönülsüz Musa’ya yapacak bir görev verdi, bu görevin ilk aşaması da Mısır’daki İsraillilerin yanına geri dönerek Allah’ın onların uğradığı zulmü duyduğunu ve gördüğünü, ve evet, gerçekten önemsediğini söylemekti. Aslında, onların durumunu çarpıcı şekilde değiştirecek bir şey yapmak üzereydi.

`Mısır’dan Çıkış 3:16, 17 ayetlerini oku. Allah için bu belirli mesajla bu insanlar için tasarısının ana hatlarını belirlemeye başlamak neden önemliydi? Allah'ın bu ifadesine ilişkin senin dikkatini çeken nedir?`

Fakat Allah orada durmadı. Sadece daha iyi bir ülkeye sahip olmalarını tasarlamakla kalmadı, aynı zamanda insanların Mısır’dan sefil bir şekilde kaçmalarını istemiyordu. Yüzyıllardır Mısır İmparatorluğu’nun servetinin artmasına katkıda bulunmuşlardı. Allah Firavun’un başlangıçta direneceğini öngörmüştü, fakat Musa’ya İsraillilerin yıllarca verdikleri emeklerin telafi edileceğine dair güvence verdi: “Halkımın Mısırlılar’ın gözünde lütuf bulmasını sağlayacağım. Gittiğinizde eli boş gitmeyeceksiniz.” (Çık. 3:21).

Allah, bu eski kölelerin zulüm altında geçen yıllarından sonra, onlarla yeni bir tür toplum oluşturma fırsatını yakaladı. Onların farklı bir şekilde yaşamalarını, sürdürülebilir ve yaşayabilir bir toplum kurmalarını istiyordu. Planı, bu yeni tür toplumun çevre uluslara bir örnek oluşturması ve İbrahim’de olduğu gibi Allah’tan aldıkları bereketlerin aynı zamanda tüm dünyayı bereketlemesiydi.

`Allah’ın dünyadaki insanların ıstıraplarını gören ve yardım çığlıklarını duyan bir Tanrı olması senin için ne kadar önemli? Bu sana Allah hakkında ne anlatıyor? Çık. 4:31 ayetini dikkate al.`