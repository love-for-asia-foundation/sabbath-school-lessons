---
title:  İkinci Ondalık
date:   10/07/2019
---

Birçok Hristiyan Kutsal Kitap’ın ondalık vermek –ya da geri ödemek– ile ilgili talimatlarını bilir ve yerine getirir. Genellikle Malaki 3:10 ayetine dayandırılan ondalık sistemi basit bir formülle uygulanır; imanlılar gelirlerinin –ya da “kazançlarının”– onda birini kilisenin müjdeyi yayma işine destek olmak için verirler. Bu ondalıkların emanet edildiği kiliselerin genellikle bu kaynakları nasıl kullanacaklarına dair katı ilkeleri vardır, öncelikli olarak da doğrudan hizmetlere ve müjdeciliğe destek olmak için harcanırlar.

`Yasanın Tekrarı 14:22–29 ayetlerini oku. Bu talimatlarda ondalık vermenin başlıca amacı nedir?`

Bu yüzde onu verdiğimizde verme görevimizi yerine getirdiğimizi düşünmek, ayartıdır. İsraillilere verilen talimatlar yüzde onluk rakamın bir başlangıç noktası olduğunu düşündürtüyor. Çalışmalar, Levililer yasalarının ilkelerine uygun yaşayan ve veren bir eski İsraillinin yıllık gelirinin üçte biri ile dörtte biri arasında bir miktarı düzenli olarak rahipleri ve tapınağı desteklemek ve fakirlere yardım etmek için Allah’ın işine verdiğini gösteriyor.

Bazı âlimler bu bağışı –özellikle yabancılara, öksüzlere ve dullara destek olmak için verilen– ikinci bir ondalık olarak tarif ediyorlar. İnsanların çalışmalarının sonuçlarının tadını çıkaracak ve hasatlarını kutlayacak oldukları çok açık. Allah onları özellikle de yeni ülkelerinde bereketleyeceğine söz vermişti, fakat onlar bu bereket sözünü kanıksamamalı ve bu berekete ulaşamayanları unutmamalıydılar.

Normal yıllarda hasadın belirli kısmının tapınağa getirilmesi ve oradan paylaştırılması gerekiyordu. Her üç yılda bir de, bereketlerini kendi toplumlarında paylaşmaya özellikle özen gösterilmesi gerekiyordu. Bu hasat kutlamalarında, kolaylıkla gözden kaçabilecek ya da unutulabilecek olan kişilere özel önem gösterilirdi: “Ondalığı Levililer’e, yabancılara, öksüzlere ve dul kadınlara vereceksiniz. Öyle ki, onlar da kentlerinizde yiyip doysunlar” (Yas. 26:12).

Allah’ın talimatları uyarınca, İsraillilerin bağışlarının en azından bir bölümü, en çok ihtiyaç duyanlara mali ve tatbikî yardım sağlamak için ayrılmalıydı. Yine, bu uygulama insanların Allah’ın kendilerine karşı ne kadar merhametli ve adil olduğuna dair hatıralarına ve takdirlerine dayanmaktaydı. 

`Yasanın Tekrarı 26:1-11 ayetlerini oku. Rab onlara ne söylüyor? Biz bunu ihtiyaç sahiplerine vermek konusundaki kendi davranışımıza ne şekilde uygulamalıyız?`