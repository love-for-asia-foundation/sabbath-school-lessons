---
title:  Inside Story
date:   12/07/2019
---

#### Eğri Sopalı Adam

_Wilson Measapogu_

Hint köylülerin başları davetsiz gelen bir kaplanla sürekli beladaydı.

Vahşi hayvan geceleri Gudem Madhavaram’ın içine süzülüyordu, burası Hindistan’ın Andhra Pradeş eyaletinde, bir dağ eteğinde, elektriksiz, uzak bir köydü.

Zengin toprak sahiplerine süt üretmek ve ekin yetiştirmek için keçilere, ineklere ve boğalara muhtaç olan köylüler, değerli hayvanlarının birer birer yenişini çaresizce izlediler. Korunma için kendi tanrılarına dua ettiler, fakat hiçbir şey olmadı.

Bir gün, at üstünde ve elinde eğri bir sopayla uzun boylu beyaz bir adam köye geldi. Yerel Telugu dilini konuşuyordu, köylüler elindeki eğri sopaya merakla baktılar. Sopa öksürdüğünde hayvanlar uykuya dalıyorlardı. Kalıcı olarak.

Köylüler adamın Dr. Theodore R. Flaiz adında bir Amerikalı olduğunu öğrendiler. Köyden 50 km uzaktaki Nuzvid’de küçük bir hastane, 180 km uzaktaki Narsapurm’da işçiler için bir meslek okulu açmıştı. Arada işinden istirahat etmek istediğinde, köyün bulunduğu dağa gelip yaban domuzu avlıyordu. Avladıklarını köylülere veriyordu.

Cumartesi günleri köydeki bir ağacın gölgesine oturup paltosunu çıkarıyor ve şarkılar söylüyordu. Köylüler ona ne söylediğini sorduklarında, onlara Yaratıcı Tanrı’ya ibadet ettiğini açıkladı.

Köylüler “Yaratıcı Tanrı’yı görmek istiyoruz” dediler.

Beyaz adam siyah bir kitap çıkardı ve Yaratıcı Tanrı hakkında yüksek sesle okumaya başladı.

Kaplan sorunu büyüyünce, köyün ihtiyarları beyaz adamdan yardım için söz aldılar. Köyün merkezinde bir ağacın gövdesine bir keçi bağladılar. Ağacın dalları arasına da beyaz adamın uyuyabileceği bir platform kurdular. O gece, adamın ayağına bir ip bağladıktan sonra evlerine geçip ağacı izlemeye başladılar.

Gecenin karanlığında büyük bir kaplan yanaştı. Nöbette bekleyen köylüler ipi çekerek beyaz adamı uyandırdılar. Adam eğri sopasını öksürttü. Fakat sadece yaralanan kaplan kaçtı. Daha sonra kaplan döndü, vurulunca tekrar kaçtı. Birkaç denemeden sonra kaplan ölmüştü.

O günden sonra Dr. Flaiz ile köylüler arasındaki dostluk gelişti ve köyde küçük bir Yedinci Gün Adventist topluluğu oluşturuldu. İlk iman edenlerden biri –keçiyi ağaca bağlamakta yardımcı olan bir genç adam– Sundar Rao, yani babamdı. 1955’te vaftiz oldu.

Bugün Gudem Madhavaram bir Adventist köyüdür. Oradan 40 pastör ve Kutsal Kitap işçisi, birçok da eğitimci ve sağlık uzmanı çıktı. Cumartesi günleri köydeki tüm hayat duruyor ve Yaratıcı Tanrı’ya ibadet ediyorlar.

Wilson Measapogu (solda), Yedinci Gün Adventist Kilisesi’nin Hindistan’ı içeren Güney Asya Bölümü’nün yönetici sekreteridir. Dr. Theodore R. Flaiz 1947’den 1966’da emekli olana kadar Adventist dünya kilisesinin tıbbî çalışmalarına başkanlık eden bir tıbbî müjdeciydi. 1977’de 80 yaşındayken öldü.