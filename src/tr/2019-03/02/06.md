---
title:  Özgürlük Yılı
date:   11/07/2019
---

İsraillileri kendi yurtları olmayan ve Vaat Edilen Ülke’ye varmayı bekleyen bir halk olarak karşılayan Allah, onlar Kenan ülkesinde yeni toplumlarını kurarlarken toprağın kazanacağı önemi biliyordu. Yeşu’nun önderliğinde, Allah toprağın oymak ve aile grupları arasında düzenli bir şekilde dağıtılmasına nezaret etti.

Fakat ayrıca, toprak sahipliğiyle bağlantılı zenginliğin, imkânların ve kaynakların zaman içinde birkaç kişinin elinde toplanma eğiliminde olacağını da biliyordu. Aile içi zorluklar, sağlık sorunları, yanlış seçimler ve diğer talihsizlikler bazı toprak sahiplerinin kısa vadeli kazanç elde etmek ya da sadece hayatta kalabilmek için topraklarını satmalarına yol açabilirdi, fakat bu gelecek nesillerde ailenin mülksüz kalabileceği anlamına gelecekti.

Allah’ın çözümü, toprağın hiçbir zaman mutlak olarak satılamayacağını hükme bağlamaktı. Bunun yerine, toprak ancak bir sonraki “özgürlük yılına” kadar satılabilecekti, sonrasında ise tahsis edildiği aileye geri verilecekti ve satılan herhangi bir arazi, onu satan ya da onun ailesinden biri tarafından herhangi bir zamanda bedeli ödendiği takdirde geri alınabilecekti. Yeniden, Allah insanlara Kendisiyle olan ilişkilerini ve bunun onların başkalarıyla olan ilişkilerini nasıl etkilediğini hatırlatıyor: “Tarlanız temelli olarak satılamaz. Çünkü bana aittir. Sizse yabancısınız, konuğumsunuz” (Lev. 25:23).

`Levililer 25:8–23 ayetlerini oku. Bu ilkeler, özellikle de “birbirinize haksızlık yapmayacaksınız” ilkesi uygulansa, toplumun nasıl daha farklı olacağını hayal ediyorsun?`

“Allah’ın belirlediği kurallar sosyal eşitliği geliştirmek üzere tasarlanmıştı. Sebt yılı ve özgürlük yılı hükümleri, ara dönemlerde ulusun toplumsal ve siyasal ekonomisinde oluşan bozuklukları büyük ölçüde yoluna koyacaktı.”—Ellen G. White, Atalar ve Peygamberler, s. 534.

Kutsal Kitap tarihçileri bu ekonomik ve sosyal düzenin tarihin herhangi belirgin bir döneminde tamamen uygulanıp uygulanmadığından emin değiller (bkz. 2Ta. 36:21). Yine de, bu kurallar Allah’ın yasaları tamamen uygulansa dünyanın nasıl işleyeceğine dair şaşırtıcı bir bakış sağlıyorlar. Dahası, Allah’ın yoksullara ve dışlananlara karşı olan özel ilgisini ve bununla birlikte adaletin dünyamızda pratik şekillerde ortaya konmasıyla da ilgilendiğini vurguluyorlar.