---
title:  Pobjeda nad zlom s Bogom
date:   19/08/2019
---

Kada razmišljamo o Isusovom nauku, trebamo imati na umu ljude kojima se obraćao i okolnosti u kojima su živjeli. Isus je privlačio veliko mnoštvo ljudi u područjima u kojima je služio (vidi Matej 4,25; 5,1). Uglavnom su to bili obični ljudi koji su živjeli pod vlašću Rimskog Carstva, ali bilo je među njima i židovskih starješina i vjerskih vođa. Život običnog naroda bio je težak. Natovareni teškim nametima i opterećeni vjerskim običajima, imali su malo izbora kad je u pitanju bio njihov život.

Poučavajući ove ljude, Isus je nastojao da žive ispravno, dostojanstveno i hrabro bez obzira na okolnosti u kojima se nalaze. Jedan takav primjer nalazimo u Mateju 5,38-48. Nalozi “okreni mu i drugi” obraz, “podaj mu i ogrtač”, “pođi dvije” milje s njim, toliko su poznati da su postali poslovični. Međutim, samo poznavanje ovih naloga ne ispunjava djela i stavove o kojima Isus ovdje poučava.

Prizori koje je Isus opisao bili su uobičajeno iskustvo mnogih Njegovih slušatelja. Njihovi “nadređeni” ili gospodari često su se prema njima ophodili osorno. Često su bili u dugovima ili su gubili svoju imovinu koja bi pripala gospodarima i zajmodavcima. Često su ih okupatorski rimski vojnici prisiljavali na rad. Isus je učio narod da sačuva svoje dostojanstvo, da se ophodi prema tlačiteljima bolje nego što su zaslužili i tako se odupre gubitku čovječnosti. Iako su tlačitelji primjenjivali silu, ljudi su uvijek imali slobodu da biraju kako će odgovoriti. Odupirući se bez nasilja i velikodušno, razotkrivali su tlačiteljsku silu i nepravdu.

`Usporedite sljedeće tekstove: Matej 5,38-48; Rimljanima 12,20. 21. Kako možemo primijeniti ova radikalna načela u svojem životu?`

`Isus je sažeo sav “Zakon i Proroke” — sve svete spise koje nazivamo Starim zavjetom — u jednostavno načelo poznato kao Zlatno pravilo: “Sve što želite da ljudi čine vama, činite i vi njima! U tome je sav Zakon i Proroci.” (Matej 7,12) Kako upravo sada možete uložiti napor da učinite ono što On nalaže u ovom tekstu, bez obzira na cijenu?`
