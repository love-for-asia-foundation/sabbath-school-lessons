---
title:  Bogataš i Lazar
date:   21/08/2019
---

U usporedbi o bogatašu i Lazaru (vidi Luka 16,19-31), Isus uspoređuje živote dvojice ljudi — jednog bogatog i jednog izuzetno siromašnog. Budući da nije bilo socijalne zaštite, državnih bolnica ili pučkih kuhinja, bio je običaj da nevoljni, invalidi ili ubogi iz nekog drugog razloga, prose ispred domova bogatih ljudi.

Očekivalo se da će bogati biti velikodušni dajući mali dio svojeg bogatstva da bi ublažili tuđu patnju. Međutim, u ovoj usporedbi bogatog čovjeka “njegova sebičnost učinila je ravnodušnim prema potrebama svojega napaćenog brata”. (Ellen G. White, Isusove usporedbe, 173; u izvorniku 261) U životu su njihove prilike ostale nepromijenjene; ali nakon smrti, kada im je Bog sudio, prilike su se dramatično preokrenule.

`Usporedite sljedeće tekstove: Luka 16,19-31; 12,13-21. Kakve su sličnosti i razlike između ove dvije usporedbe i čemu nas zajedno uče?`

Ni u jednoj od ovih usporedbi nema dokaza da su se ljudi obogatili na nepošten način. Možda su obojica naporno radila, savjesno upravljala poslovima i primila Božje blagoslove. Međutim, nešto je pošlo naopako u njihovom stavu prema životu, Bogu, novcu i drugim ljudima, i to ih je znatno stajalo za svu vječnost.

Utemeljena na općeprihvaćenoj slici života nakon smrti u Isusovo vrijeme, usporedba o bogatašu i Lazaru uči da odluke koje donosimo u ovom životu utječu na budući život. Naš odnos prema onima kojima je pomoć potrebna jedan je od pokazatelja naših odluka i najviših vrijednosti. Kao što je “Abraham” ukazao bogatom čovjeku koji je patio, Biblija nam pruža više nego odgovarajuće smjernice za donošenje boljih odluka: “Imaju Mojsija i Poroke. Neka njih slušaju!” (Luka 16,29)

Isus je učio da nas kušnja bogatstva — bilo da ga posjedujemo ili mu težimo — može odvojiti od Njegovog kraljevstva i drugih ljudi, i okrenuti sebičnosti i oslanjanju na samog sebe. Isus nas je pozvao da prvo tražimo Njegovo kraljevstvo i da s ljudima oko sebe, pogotovo nevoljnima, dijelimo blagoslove koje smo primili.

`Bez obzira na vaše novčane prilike, što možete učiniti da ne dopustite da novac i ljubav prema novcu izopači vaše kršćansko gledanje na život?`
