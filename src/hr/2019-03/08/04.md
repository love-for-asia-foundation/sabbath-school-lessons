---
title:  Milosrdni Samarijanac
date:   20/08/2019
---

`Pročitajte Luka 10,25-27. Učitelj Zakona koji je uputio pitanje Isusu dao je uobičajeni sažetak starozavjetnih zapovijedi o životu po Božjoj volji. Kako su ove dvije zapovijedi povezane?`

Kada je Isusu bilo upućeno pitanje, Njegovi odgovori često su bili potpuno drugačiji od pitanja koje Mu je neka osoba postavila. Čini se da su zbog zapovijedi “ljubi bližnjega svoga kao samoga sebe” iz Levitskog zakonika 19,18 mnogi tadašnji vjerski vođe proveli mnogo vremena i utrošili dosta energije raspravljajući o opsegu i granicama ovog načela o bližnjima. Isus je nastojao proširiti razumijevanje ovog izraza kod svojih učenika napominjući da trebaju ljubiti ne samo svoje bližnje, već svakome činiti dobro: “A ja vam kažem: Ljubite svoje neprijatelje i molite za one koji vas progone, kako biste postali sinovi svoga Oca nebeskog, koji čini da njegovo sunce izlazi nad zlima i dobrima, i da kiša pada pravednima i nepravednima.” (Matej 5,44.45)

Međutim, kada zakonoznanac želi iskušati Isusa, on se vraća na pitanje o kojem se mnogo raspravljalo: “Tko je onda moj bližnji?” (Luka 10,29) Dajući odgovor, Isus je ispričao usporedbu o milosrdnom Samarijancu, ali konačan odgovor na zakonoznančevo pitanje nije trebao odrediti značenje izraza “bližnji”. Umjesto toga, Isus je zapravo rekao: “Idi i budi bližnji svakome kome je potrebna tvoja pomoć.” (vidi Luka 10,36.37)

`Pročitajte Luka 10,30-37. Kakvo je značenje Isusove usporedbe triju osoba koje nalaze čovjeka pokraj puta kojem je potrebna njihova pomoć?`

Kao što je bilo uobičajeno kada je Isus poučavao, Njegove najoštrije kritike bile su usmjerene protiv onih koji su tvrdili da su pobožni, ali su pokazivali slabo zanimanje prema patnjama drugih. “U usporedbi o milosrdnom Samarijancu Krist je prikazao narav prave vjere. Pokazao je da se ona ne sastoji od sustava, vjerskih simbola ili obreda, već u vršenju djela ljubavi, u donošenju najvećeg dobra drugima, u pravoj dobroti.” (Ellen G. White, Isusov život, 408; u izvorniku 497)

Isus je u svojem nauku ukazivao na odbačene, one koji su smatrani nevjernima Bogu, želeći pokazati svima koji tvrde da su Njegovi sljedbenici kakav je Božji poziv. Kada dođemo k Isusu pitajući Ga što trebamo činiti da bismo baštinili vječni život, On nam, kao i svojim prvim slušateljima, nalaže da idemo i budemo bližnji svima kojima je potrebna pomoć.
