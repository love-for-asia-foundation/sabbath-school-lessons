---
title:  Govor na Gori
date:   18/08/2019
---

Govor na Gori Isusova je najduža propovijed ili zbirka učenja. Njegov opis života u Božjem kraljevstvu, zabilježen u tri poglavlja, započinje nabrajanjem vrijednosti poznatih kao Blaženstva.

`Pročitajte Matej 5,2-16. Koje su zajedničke odlike ovih devet vrijednosti ili ljudi koje je Isus opisao kao “blagoslovljene”?`

Osim duboke duhovne primjene ovih riječi, ne smijemo zanemariti njihovo praktično značenje. Isus je govorio o prepoznavanju siromaštva u nama osobno i u našem svijetu. Također je govorio o pravednosti, poniznosti, milosti, mirotvorstvu i čistoći srca. Trebamo zapaziti kakvu će praktičnu razliku ove osobine unijeti u naš život i svijet kada živimo po njima. Takvo praktično značenje naglašeno je u sljedećim Isusovim izjavama u kojima potiče svoje učenike da budu sol i svjetlo svijetu (Matej 5,13-16).

Kada se upotrijebe na odgovarajući način, sol i svjetlo unose promjenu u određenim okvirima. Sol doprinosi ukusu i čuva hranu u koju je dodana; simbolički prikazuje dobro koje trebamo činiti ljudima oko sebe. Slično tome, svjetlo razgoni tamu, otkriva prepreke i opasnosti, čini dom ili grad sigurnijim i točka je prema kojoj se možemo upravljati čak i ako smo udaljeni od njega. Isus je rekao: “Vaše svjetlo neka tako zasja pred ljudima da vide vaša djela ljubavi te slave vašeg Oca nebeskog.” (Matej 5,16)

Oba ova simbola, sol i svjetlo, ukazuju na odgovornost učenika da pozitivno utječu na život ljudi oko sebe. Mi smo sol i svjetlo kada u svojem životu iskazujemo žalost na odgovarajući način, imamo čisto srce, pokazujemo poniznost, činimo djela milosrđa, gradimo mir i podnosimo zlo. Dakle, Isus počinje ovu propovijed pozivom da utjelovimo ove katkad podcijenjene vrijednosti Njegovog kraljevstva.

`Na koji način vaša mjesna crkva djeluje kao sol i svjetlo u društvu? U kojem je smislu vaša društvena zajednica bolje mjesto zato što u njoj djeluje Crkva? S druge strane, kad nje ne bi bilo, kako bi to utjecalo na vašu društvenu zajednicu?`
