---
title:  Iskustvo
date:   23/08/2019
---

**Liječnik je zahtijevao pobačaj**

Šezdesetgodišnja baka Dina, koja je živjela u Sovjetskom Savezu, molila se svaki put ujutro: “Gospodine, pošalji mi nekoga komu mogu svjedočiti o Tebi.”

Jednoga dana Dina je primijetila trudnicu koja je čekala na autobusnoj postaji Petropavlovsk—Kamčatski.

“Očekujete li dijete?” — upitala je.

Žena, Ljuda Savostina, počela je plakati. Očekivala je sina, ali liječnik ju je nagovarao da pobaci.

“Liječnik je rekao da će, ako pokušam roditi, dijete biti mrtvorođeno, a ja ću umrijeti”, tužila se.

Dina je utješila tu ženu i pozvala je da posjeti kućnu crkvu u subotu. Ljuda nikada nije bila u crkvi, ali je pristala doći.

U subotu je Dina i Ljudu upoznala s dvanaest drugih članova crkve.

Pastor Jakov Kulakov propovijedao je o Božjoj vjernosti. Nakon toga je Ljuda iznijela svoju dvojbu pastoru. Pastor ju je ohrabrio da vjeruje Bogu i molio se za nju.

U ponedjeljak je Ljuda rekla liječniku da će zadržati dijete.

“Jeste li poludjeli?” — rekao je liječnik.

Kad je nije mogao pokolebati, pozvao je njezinog supruga Vladimira. Kod kuće se Vladimir obrušio na Ljudu: “Jesi li tako sebična da si spremna umrijeti i ostaviti svoju kćer bez majke?” govorio je.

“Zadržat ću ovo dijete”, odgovorila je Ljuda. “Vjerujem u Boga.”

“Tko je taj Bog o kojem govoriš?” — upitao je on. “Nema Boga!”

Sljedeće subote Ljuda se vratila u crkvu. I sljedeće subote. Uskoro je bila krštena.

Pokazalo se da je liječnik u krivu. Dijete je rođeno živo, a Ljuda nije umrla. Ali mali Sergej je bio bolestan i trpio je napadaje.

Jednog dana Sergej je pretrpio teški napad. Prestao je disati za deset sekundi. Dvadeset sekundi. Usne su mu postale plave. Ljuda je pala na koljena i plakala,

“Gospodine, dao si život ovom dječaku; molim Te, nemoj ga uzeti!”

Njezin je suprug uletio u sobu. “Dođi ovamo i moli se!” — rekla mu je Ljuda. “Trebamo i tvoju vjeru!”

Vladimir je pao na koljena. “Gospodine, vjerujem!” U tom trenutku dijete je počelo disati.

Cijela obitelj pristupila je Adventističkoj crkvi, a Sergej, koji je sada u svojim četrdesetima, ostao je vjerni član crkve sve do danas, svjedoči pastor Kulakov, koji danas ima šezdeset i šest godina, i umirovljen je nakon četrdeset i jedne godine službe, a živi u Podolsku, južno od Moskve.

Zašto je ta obitelj pristupila adventistima? Jedna starija žena se molila svakog jutra: “Gospodine, pošalji nekoga koga ću ja dovesti do Tebe danas”, svjedoči pastor Kulakov. “Postoji moć u takvoj molitvi”, uvjeren je on.
