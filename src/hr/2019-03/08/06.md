---
title:   Najmanjima od moje braće
date:   22/08/2019
---

Još jedan događaj kada je Isusu postavljeno pitanje na koje je dao prilično drugačiji odgovor nego što se očekivalo nalazimo u propovijedi zabilježenoj u 24. i 25. poglavlju Evanđelja po Mateju. Učenici su došli Isusu i upitali Ga o uništenju jeruzalemskog Hrama i vremenu Njegovog povratka (vidi Matej 24,1-3). Zaključak Isusovog proširenog odgovora na ovo pitanje odnosio se na hranjenje gladnih, pojenje žednih, ukazivanje dobrodošlice strancima, oblačenje golih, brigu o bolesnima i posjećivanje utamničenih. Rekao im je: “Kad učiniste — ili ne učiniste — jednome od ove moje najmanje braće i sestara, meni učiniste.” (vidi Matej 25,40.45)

Ovo je povezano sa slikom konačnog suda. U Mateju 24, Isus je dao više neposrednih odgovora na učenikova pitanja nabrajajući znakove i dajući upozorenja o uništenju Jeruzalema i svršetku vremena, ali je naglasio potrebu za bdjenjem i životom u svjetlu obećanja o Njegovom drugom dolasku. U prvom dijelu 25. poglavlja usporedba o mudrim i ludim djevicama ukazuje na potrebu za pripremom za neočekivani ili odgođeni dolazak; usporedba o trojici slugu govori o potrebi da živimo dobrim i korisnim životom dok čekamo, dok usporedba o ovcama i jarcima mnogo određenije govori o onome što Božji narod treba činiti.

`Pročitajte Matej 25,31-46. Što Isus ovdje govori? Zašto nije riječ o spasenju djelima? Međutim, što prema Njegovim riječima u ovom tekstu znači imati spasonosnu vjeru?`

Isusova tvrdnja da služimo Njemu kada služimo drugima, treba preobraziti sve naše odnose i stavove. Zamislite da možete pozvati Isusa na objed ili Ga posjetiti u bolnici ili zatvoru. Isus je rekao da mi to činimo kada služimo ljudima u svojoj zajednici. Kakva nevjerojatna prilika koju nam nudi na ovaj način!

`Uz molitvu pročitajte što je Isus rekao u ovim redcima. Kako razumijemo misao da je On poistovjetio sebe s gladnima, golima, onima koji su u tamnici? Na što nas to obvezuje i kako u skladu s tim trebamo živjeti?`
