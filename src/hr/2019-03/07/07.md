---
title:  Za daljnje proučavanje
date:   16/08/2019
---

Pročitajte u knjizi Ellen G. White Služba liječenja poglavlje “Dani službe”, 13—23; u knjizi Isusov život poglavlje “Ponovno očišćenje hrama”, 482—493, i poglavlje “U Pilatovoj sudnici”, 598—614.

“Bog je u svojoj Riječi jasno otkrio da će kazniti prekršitelje svog Zakona. Oni koji se tješe da je Bog i previše milosrdan da bi izvršio pravdu nad grešnikom, trebaju samo pogledati na golgotski križ. Smrt bezgrešnog Božjeg Sina svjedoči da je ‘plaća grijeha smrt’, da svako kršenje Božjeg zakona mora biti pravedno naplaćeno. Bezgrešni Krist postao je grijehom za čovjeka. On je ponio krivnju za prijestup i skrivanje Očeva lica dok se Njegovo srce nije slomilo i život ugasio. Cijela ova žrtva prinesena je da bi grešnici mogli biti otkupljeni. Nije bilo drugog načina da se čovjek oslobodi od kazne grijeha. A svaka duša koja ne želi sudjelovati u tako skupo plaćenom pomirenju mora osobno ponijeti krivnju i kaznu za prekršaj.” (Ellen G. White, Velika borba, 425,426; u izvorniku 540)

**Pitanja za razgovor**

`1.	Pročitajte prethodnu izjavu Ellen G. White. Razgovarajte ostvarnosti nepravde: Krist, Nevini, podnio je kaznu umjesto grešnika. Zašto je važno da ovu ključnu istinu imamo na umu?`

`2.	Isus se nikada nije zalagao za političku reformu da bi uspostavio “kraljevstvo” na koje je ukazivao. Uostalom, povijest je puna žalosnih izvještaja o ljudima koji su u ime pomaganja potlačenima pribjegavali nasilju i vršili pritisak. Sve što je bilo postignuto često je bila promjena jednog tlačitelja drugim. Iako kršćani mogu i trebaju surađivati s vlastima da bi pomogli nevoljnima, zašto uvijek moraju biti obazrivi kad je u pitanju primjena politike radi postizanja ovih ciljeva?`

`3.	Razmislite što obuhvaća plan spasenja. Isus, Pravednik, stradao je radi nepravednih, što znači za svakoga od nas. Zašto nas ova uzvišena žrtva treba učiniti novim ljudima u Kristu?`

*Sažetak:* Isusova je služba u evanđeljima prikazana i objašnjena u odnosu na rad starozavjetnih proroka. Radosna vijest za siromašne, sloboda za potlačene i iscjeljenje slabih objavljivani su kao obilježja Mesije — i nešto što je Isus pokazao u svojoj službi. Ipak, kada je umro, podnio je udarac nepravde, ali je na kraju pobijedio ono najgore u palom ljudskom rodu i nečovječnosti. Zahvaljujući Njegovoj nepravednoj smrti umjesto nas, grijesi nam mogu biti oprošteni, a mi imamo obećanje o vječnom životu.
