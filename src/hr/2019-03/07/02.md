---
title:  Marijina pjesma
date:   11/08/2019
---

Zamislite ovaj prizor: Marija je primila vijest od anđela Gabriela prije samo nekoliko dana. Rekao joj je da će postati Isusova majka, majka Sina Višnjega. Ona to još nikome nije priznala, ali se sprema u posjet Elizabeti, starijoj rođakinji, koja također očekuje posebno dijete. Duhovnim očima Elizabeta uviđa Marijinu vijest i prije nego što je Marija imala priliku bilo što reći. One zajedno slave Božja obećanja i dobrotu.

`Pročitajte Luka 1,46-55. Zapazite da hvalu započinje onim što je njoj značio ovaj događaj — “jer mi velike stvari učini Silni, čije je ime sveto” (Luka 1,49) — ali da poslije poprima opće odlike. Zašto naša hvala Bogu treba imati osobni i opći naglasak?`

Ovo je iznimna pjesma koja bi se mogla dobro uklopiti u psalme ili spise hebrejskih proroka. Marija je preplavljena čuđenjem i osjećajem zahvalnosti prema Bogu. Očito je primijetila da Bog djeluje u njezinom životu, ali je također svjesna šireg značenja Božjeg plana za njezin narod i ljudski rod.

Međutim, prema Marijinom razumijevanju, Bog nije samo silan i dostojan hvale, već je i milostiv i pokazuje posebnu brigu prema poniznima, potlačenima i siromašnima. Tek što je anđeo otišao objavivši “radosnu vijest” o rođenju djeteta, Marija je zapjevala: “Zbaci s prijestolja vladare, a uzvisi neznatne; gladne zasiti dobrima, a bogataše otpusti praznih ruku.” (Luka 1,52.53)

Na samom početku izvještaja o Isusovom životu na Zemlji, On je predstavljen kao vladar (vidi Luka 1,43) — ali kao vladar drugačijeg kraljevstva. Kao što su opisali mnogi tumači, Božje kraljevstvo koje je Isus došao uspostaviti i utvrditi trebalo je biti u suprotnosti s uobičajenim društvenim poretkom kraljevstava ovoga svijeta. U opisima Isusovog kraljevstva moćni i bogati ovoga svijeta su najmanji, a siromašni i potlačeni su slobodni, “ispunjeni” i uzdignuti.

`Ako Crkva treba biti izraz Božjeg kraljevstva, koliko je dobra u kraljevstvu koje je Marija opisala? Kako se ovakvo kraljevstvo može osnovati a da se pritom ne bude nepošten prema bogatima i moćnima koji također primaju Kristovu ljubav?`
