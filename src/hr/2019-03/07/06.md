---
title:  Kristov križ
date:   15/08/2019
---

Utješno je što Bog vidi i čuje vapaj siromašnih i nevoljnih. Zadivljujuće je što je Bog u Isusu doživio i podnio najgori oblik ovozemaljske nečovječnosti, tlačenja i nepravde. Usprkos suosjećanju i dobroti koju je Isus pokazao u svojem životu i službi, Njegova smrt došla je kao posljedica mržnje, zavisti i nepravde.

Od trenutka kada je Isus izgovorio molitve u Getsemanskom vrtu, u kojima se ogledala Njegova velika patnja, do trenutka Njegovog uhićenja, “suđenja”, mučenja, ismijavanja, raspeća i smrti, podnio je tešku kušnju boli, okrutnosti, zla i tlačiteljske sile. Sve ovo bilo je još ružnije zbog nevinosti, čistoće i dobrote Onoga koji je sve to podnio: “Nego sama sebe obezvrijedi uzevši obličje sluge i postavši ljudima sličan. I našavši se u obličju poput čovjeka, ponizi sam sebe postavši poslušan do smrti, smrti na križu.” (Filipljanima 2,7.8 — Varaždinska Biblija) Gledajući kroz prizmu izvještaja o spasenju, zapažamo ljepotu Isusove žrtve koju je podnio radi nas, ali ne trebamo zaboraviti strahotu patnje i nepravde koje je doživio.

`Pročitajte Izaija 53,3-6. Što se prema ovom tekstu dogodilo Isusu, Nevinome, koji je stradao zbog grešnika? Kako nam pomaže da shvatimo što je proživio radi nas?`

Bog u Isusu zna što znači biti žrtva zla i nepravde. Pogubljenje nevinog čovjeka je zločin; ubojstvo Boga još je veći zločin. Bog se toliko poistovjetio s nama u našem slabom i palom stanju da ne možemo sumnjati u Njegovo suosjećanje i vjernost: “Nemamo, naime, nekoga velikog svećenika koji ne bi mogao suosjećati s našim slabostima, nego jednoga koji je iskusan u svemu (kao i mi), samo što nije sagriješio.” (Hebrejima 4,15) Kakvo je to otkrivenje Božjeg karaktera! Kako zaokupljamo svoje misli radosnom viješću o Bogu na križu?

`Zašto u središtu svoje misije i u svemu što činimo za Gospodina, pogotovo u približavanju nevoljnima, moramo uvijek imati na umu smrt Isusa kao naše Zamjene — ne samo zbog sebe, već i zbog onih kojima pomažemo?`
