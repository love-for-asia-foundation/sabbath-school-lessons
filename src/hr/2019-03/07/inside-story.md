---
title:  Iskustvo
date:   16/08/2019
---

**Otpuštena zbog svetkovanja subote**

Odrasla sam u Nampuli, trećem po veličini gradu u Mozambiku, gdje osamdeset posto stanovništva pripada muslimanskoj vjeroispovijedi. Nisam se osjećala ugodno u vjeri svoje majke, koja se razvela kad sam bila mala. Nešto u mojoj glavi mi je govorilo da trebam ispitati kršćanstvo kako bih našla mir u svojem srcu.

Jednog dana sam majci rekla za moju želju. “Mama, želim biti kršćanka.” Moja majka je rekla: “Ako želiš biti kršćanka, nemoj me više zvati ‘mama’. Više nećeš biti moja kći.”

Njezine su me riječi uplašile. Prestala sam ići na njezino mjesto bogoslužja. Nisam išla ni na koje bogoslužje. Htjela sam vidjeti kako će majka reagirati. Kad je majka vidjela da uopće ne pohađam bogoslužja, rekla je: “Dobro, možeš ići pogledati kako je u kršćanskoj crkvi.”

Bila sam tako sretna! Ali nisam odmah počela tražiti crkvu, jer sam pila i odlazila na zabave.

Jednog dana prišao mi je mladić na ulici. “Znaš li da te Bog voli?” “Da”, rekla sam.

“Moraš ostaviti sve svoje grijehe!” rekao je.

Te su me riječi uznemirile. Čovjek se predstavio kao Armando i pozvao me u svoju crkvu u blizini.

Međutim, nakon što smo se razišli, nisam se mogla sjetiti imena crkve koju je spomenuo. Mjesec dana kasnije potražila sam po susjedstvu i shvatila da je jedina mjesna crkva u tom okruženju adventistička. Pastor u crkvi, Eleuterio Marage, nije poznavao Armanda, ali mi je ponudio proučavanje Biblije.

Tri mjeseca kasnije bila sam krštena.

Život je odmah postao težak. U restoranu u kojem sam radila htjeli su me natjerati da radim subotom. Pomislila sam: Ako ne radim subotom, onda neću imati posao. Ako nemam posao, kako će moja majka i mlađa sestra preživjeti? Ja sam bila jedina koja se brinula o njima.

Nakon što sam provela mjesec dana pitajući se što učiniti, pročitala sam Isusovo obećanje u Matej 6,33: “Tražite najprije kraljevstvo Božje i njegovu pravednost, a ostalo će vam se dodati.”

Dala sam otkaz. Moja je majka u početku bila uznemirena, ali Bog je sve providio. Jedan od moje trojice starije braće zauzeo se kako bi se brinuo za moju majku i sestru.

Ali ono što me je najviše zadivilo jest kako se moje razmišljanje promijenilo. Imam mir kakvog nikad dosad nisam imala. Zahvaljujem Gospodinu što se moj život promijenio. Sada imam dvadeset i dvije godine i još nisam uspjela pronaći posao s punim radnim vremenom. Ali, po Božjoj milosti, dovela sam četiri osobe do krštenja tijekom prošle godine.

*Aurora Carlos Justino*
