---
title:  Svrha Isusovog poslanja
date:   12/08/2019
---

Bilo da je taj tekst bio određen za čitanje toga dana ili je Isus namjerno pronašao odgovarajuće retke (Izaija 61,1.2) u svitku koji Mu je uručen, nije bilo slučajno što su upravo ovi redci bili dio Njegove prve javne propovijedi. Nije slučajno niti što zapisom o Isusovoj kratkoj propovijedi u Luki 4,16-21 — “danas se ovo Pismo, koje ste čuli svojim ušima, ispunilo” (Luka 4,21) — započinje Lukin izvještaj o Isusovoj javnoj službi.

Činilo se da je Isus preuzeo melodiju Marijine pjesme o drugačijem kraljevstvu i počeo ga ostvarivati u svojoj službi. Isus je upotrijebio Izaijino proročanstvo koje objašnjava što On čini i što će učiniti. Tako je na drugi način izrazio ono što je Marija opisala prije trideset godina. Siromašni, ranjeni i potlačeni poseban su predmet Božje pozornosti i primatelji radosne vijesti koju Isus donosi.

Isus je usvojio ove retke iz 61. poglavlja Knjige proroka Izaije kao svrhu svojeg poslanja. Njegova služba i poslanje trebali su biti i duhovne i praktične naravi i On je pokazao da duhovno i praktično nije toliko udaljeno jedno od drugoga kao što mi katkad mislimo. Za Isusa i Njegove učenike, briga o ljudima u tjelesnom i praktičnom smislu bila je u najmanju ruku dio duhovne skrbi.

`Pročitajte i usporedite sljedeće tekstove: Luka 4,16-21; 7,18-23. Što mislite, zašto je Isus odgovorio na ovaj način? Kako biste odgovorili na slična pitanja o Isusovoj božanskoj naravi i ulozi Mesije?`

Kada je Isus poslao svoje učenike, nalog koji im je dao bio je također u skladu s Njegovim poslanjem. Iako su trebali objaviti: “Blizu je kraljevstvo nebesko!” (Matej 10,7), Isusove daljnje upute učenicima glasile su: “Liječite bolesnike, uskrisujte mrtvace, čistite gubavce, izgonite zle duhove! Badava ste primili, badava i dajite!” (Matej 10,8) Služba koju su obavljali u Njegovo ime trebala je odražavati i provoditi u djelo vrijednosti i načela Isusove službe i kraljevstva u koje je pozivao narod. Učenici su se trebali pridružiti Isusu u Njegovom poslanju da uzdigne odbačene, najmanje i izgubljene.

`Kako ovaj rad možemo uskladiti s ključnom porukom propovijedanja Trostruke anđeoske vesti izgubljenom svijetu? Zašto sve što činimo mora biti povezano, na ovaj ili onaj način, s objavljivanjem “sadašnje istine”?`
