---
title:  Čišćenje hrama
date:   14/08/2019
---

Kada u evanđeljima čitamo izvještaje o Isusu, često smo privučeni nježnim slikama — Njegovoj brizi prema bolesnima i djeci, Njegovim usporedbama o traženju izgubljenih i Njegovim riječima o Božjem kraljevstvu. To može biti razlog zašto nas drugi izvještaji u kojima Ga vidimo kako djeluje snažno i oštro — pogotovo protiv vjerskih vođa Njegovog vremena i pojedinih njihovih običaja — mogu iznenaditi.

`Pročitajte sljedeće tekstove: Matej 21,12-16; Marko 11,15-19; Luka 19,45-48; Ivan 2,13-17. Zašto je značajna činjenica da su u svim evanđeljima zabilježeni slični izvještaji?`

Ne iznenađuje što je ovaj događaj spomenut u svim evanđeljima. U pitanju je izvještaj ispunjen dramom, akcijom i žarom. Isus je očito zabrinut zbog upotrebe hrama na ovakav način i zamjenom pravog bogoslužja s prodajom žrtvenih životinja. Kakvo oskvrnuće svega što su te žrtve trebale prikazivati, Njegovu smrt za grijehe svijeta!

Takvo neposredno djelovanje odgovaralo je tradiciji hebrejskih proroka. Ovaj trenutak spomenut je u svim evanđeljima i o njemu govori Isus ili pisci evanđelja koji su navodili tekst iz Izaije, Jeremije ili Psalama u namjeri da objasne što se događa u izvještaju. Ljudi su prepoznali Isusa kao proroka (vidi Matej 21,11).

Prišli su Mu kada je liječio i poučavao u dvorištu hrama nakon što je istjerao trgovce i mjenjače novca. Dok su slušali Njegove pouke, ljudi su u Njegovom dodiru pronalazili izlječenje, a u srcu su njegovali nadu.

Vjerski vođe također su prepoznali Isusa kao proroka koji bi mogao ugroziti njihovu moć i stabilnost društvenog poretka. Skovali su urotu da Ga ubiju, na isti način kao što su njihovi preci u prethodnim vjekovima kovali planove protiv proroka (pronađite ovaj kontrast u Luki 19,47.48).

`Što kao vjernici možemo učiniti s naše strane da naše mjesne crkve nikada ne postanu mjesta kojima će biti potrebno ono što je hramu bilo potrebno u Isusovo vrijeme? Kako možemo izbjeći ove duhovne opasnosti? Što neke od njih zapravo mogu biti?`
