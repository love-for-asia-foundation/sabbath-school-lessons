---
title:  Isus liječi
date:   13/08/2019
---

Evanđelja su puna izvještaja o Isusovim čudima, posebno čudima izlječenja. Kao što je prorekao Izaija, On je iscjeljivao slijepe i oslobađao one koji su bili pogođeni bolešću, katkad nakon mnogo godina patnje (vidi Marko 5,24-34; Ivan 5,1-15). Međutim, činio je i više od toga: hromom je pomogao da prohoda; liječio je gubavce — ne samo riječju, već i dodirom, iako su bili “nečisti”; suočavao se sa zlodusima koji su zaposjedali čovjekov um i tijelo; podizao je čak i mrtve.

Možemo pomisliti da su ova čuda trebala privući mnoštvo i dokazati Njegovu silu mnogima koji su sumnjali u Njega i upućivali Mu kritike. Međutim, nije uvijek bilo tako. Umjesto toga, Isus je često davao upute izliječenoj osobi da nikome ne govori što se dogodilo. Iako je malo vjerojatno da su iscijeljeni ljudi slijedili ove naloge i zadržavali divne vijesti za sebe, Isus je želio pokazati da Njegova čuda ukazuju na nešto značajnije od samih čudesnih prizora. Konačni cilj, naravno, bio je da narod primi spasenje u Njemu.

Ipak, Isusova čuda iscjeljenja bila su izraz Njegovog suosjećanja. Na primjer, prije nego što je nahranio pet tisuća ljudi, Matej bilježi: “A Isus, izašavši, ugleda veliko mnoštvo te se sažali nad njima i ozdravi im bolesnike.” (Matej 14,14 — Varaždinska Biblija) Isus je osjećao bol ranjenih i činio je što je mogao da ljudima s kojima je dolazio u dodir pomogne i da ih uzdigne.

`Pročitajte Izaijino proročanstvo u Mateju 12,15-21. Na koje načine Izaija i Matej prepoznaju da je ono što Isus čini uzvišenije od običnog izlječenja nekolicine — ili čak i nekoliko stotina — bolesnih ljudi?`

“Svako čudo što ga je Krist učinio bilo je znak Njegova božanstva. On je vršio upravo onaj rad koji je naviješten kao Mesijin; ali za farizeje ova djela milosrđa bila su izričita sablazan. Hebrejski su vođe gledali s bezdušnom ravnodušnošću na ljudske patnje. U mnogim slučajevima njihova sebičnost i ugnjetavanje prouzročili su patnje što ih je Krist otklonio. Tako su Njegova čuda bila za njih prijekor.” (Ellen G. White, Isusov život, 331; u izvorniku 406)

Isusova čuda izlječenja bila su djela suosjećanja i pravde. Međutim, u svakom slučaju nisu bila cilj sama po sebi. Konačna svrha svega što je Krist činio bila je da povede ljude u vječni život (vidi Ivan 17,3).
