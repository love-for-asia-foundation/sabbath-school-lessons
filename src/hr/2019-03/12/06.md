---
title:  Glas za one koji ga nemaju
date:   19/09/2019
---

Salomon je zapisao da postoji “vrijeme šutnje i vrijeme govorenja” (Propovjednik 3,7). Bio je u pravu, ali pronaći takvu ravnotežu nikome nije jednostavno. Međutim, kad je riječ o tome da se trebamo zalagati za potlačene, biti glas nijemih i pobijediti zlo dobrim, je li moguće da smo kao Crkva griješili u smislu da smo previše šutjeli kada se naš glas trebao čuti?

Kršćani često govore da su oni Isusove ruke i noge, ukazujući na poziv na praktičnu službu drugima kao što bi Isus želio da činimo. Međutim, u okviru proročke uloge, kako je prikazano u Bibliji, Božji prvi poziv upućen ljudima jest da budu Njegov glas govoreći u Njegovo ime, kao i u ime onih koje Bog želi obraniti (vidi Psalam 146,6-10).

`Pročitajte Izaija 58,1-10. Što ova poruka, dana u određeno vrijeme, na određenom mjestu i u određenom okviru, poručuje nama danas koji živimo u drugačijem vremenu, mjestu i okviru? U kojoj su se mjeri prilike promijenile od trenutka kada je Izaija zabilježio ove riječi do današnjeg vremena?`

Poziv na pravdu koji su proroci upućivali nikada nije bio prihvaćen. Međutim, nadahnuti nalogom koji su primili od Boga, shvaćajući Božji žar prema pravdi, suosjećajući sa siromašnima i potlačenima, težeći boljem društvu, ovi proroci su bili glas nijemih u svojem vremenu i mjestu usprkos protivljenjima, neugodnostima i opasnostima (vidi 1. Petrova 3,17).

Na temelju svojeg shvaćanja Evanđelja i poziva da odsjajuju Isusa u svijetu, adventistički kršćani mogu mnogo toga ponuditi u vezi sa suočavanjem sa zlom u svijetu.

Na primjer: “Adventistički kršćani vjeruju da su djela kojima se smanjuje siromaštvo i nepravda važan dio kršćanske društvene odgovornosti. Biblija jasno otkriva Božje posebno zanimanje za siromašne i Njegova očekivanja od Njegovih sljedbenika u vezi s postupanjem prema onima koji se ne mogu sami brinuti o sebi. Sva ljudska bića nose Božje obličje i primaju Božje blagoslove (Luka 6,20). Radeći sa siromašnima, mi slijedimo Isusov primjer i pouke (Matej 25,35.36). Kao duhovna zajednica, adventistički kršćani zalažu se za pravdu za siromašne i ‘otvaraju usta svoja za nijemoga’ (Izreke 31,8) i ustaju protiv onih koji ‘otimlju pravo sirotinji’ (Izaija 10,2). Mi surađujemo s Bogom koji će ‘dati pravo ubogu’ (Psalam 140,13).” (Seventh-day Adventist Official Statement on Global Poverty, 24. lipnja 2010.)
