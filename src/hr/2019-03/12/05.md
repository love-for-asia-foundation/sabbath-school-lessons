---
title:  Graditelji mira
date:   18/09/2019
---

`Pročitajte Matej 5,9. Kako u svijetu u kojem živimo činimo ono što Isus kaže u ovom retku? Koliko na kraju možemo biti uspješni? Vidi Marko 13,7.`

Ratni sukob izrazit je uzrok patnje. U cijenu rata uključene su neposredne žrtve i uništeni životi; sredstva se ulažu u vojnu mašineriju umjesto za olakšavanje ljudskih potreba i patnje veterana i preživjelih u ratu, čak i među “pobjednicima”. Zatim, tu su mnogi manji sukobi koji nanose štetu nebrojenim životima u obiteljima i zajednicama. Prema tome, žar prema pravdi ne smije zanemariti nalog za građenje mira.

U srcu Isusovog Evanđelja nalazi se poziv na građenja mira, na pomirenje grešnih ljudskih bića sa svojim Stvoriteljem (vidi 2. Korinćanima 5,18-21). Pomirenje koje primamo uzor je na koji se trebamo ugledati kako bismo postali predstavnici ovog pomirenja među drugim ljudima.

`Pročitajte Izaija 52,7. Kako u svojem životu možemo primijeniti ovaj redak?`

Evanđelje mira postaje poticaj, primjer i izvor zalaganja za mir u nasilnom svijetu: “Srce koje je u skladu s Bogom ispunjeno je nebeskim mirom i širi njegov blagoslovljeni utjecaj na sve oko sebe. Duh mira spuštat će se kao rosa na srca koja su umorna i izmučena od svjetovnih sukoba.” (Ellen G. White, Misli s Gore Blaženstava, 30; u izvorniku 28)

U Govoru na gori Isus je rekao: “Blago mirotvorcima, jer će se zvati sinovi Božji.” (Matej 5,9) Dalje u tekstu ne samo da je potvrdio zapovijed koja nalaže da ne ubijamo, već je rekao da se ne trebamo gnjeviti ili biti zavidni (vidi Matej 5,21-26), da trebamo ljubiti svoje neprijatelje i moliti se za one koji nas progone (vidi Matej 5,43-48), što znači da trebamo poduzimati odlučne korake težeći dobru drugih. Ima mnogo nadahnutih izvještaja o ljudima koji su posvetili svoj život građenju mira u područjima u kojima vladaju neprilike, omogućujući letimičan uvid u pomirenje i izlječenje, često ublažavajući nepravdu i patnju koje ovi sukobi izazivaju.

`Kako vaša mjesna crkva može vršiti ulogu graditelja mira?`
