---
title:  Najviše vrijednosti kraljevstva
date:   15/09/2019
---

Kao što je jasno rečeno u Isusovom nauku i spisima novozavjetnih pisaca, članovi Božjeg kraljevstva žive prema drugačijim vrijednostima i prioritetima u odnosu na svijet.

`Pročitajte Matej 6,25-33. Kakvo nam ohrabrenje pružaju ovi redci i kako ono treba utjecati na naše najviše vrijednosti?`

Isus je poučavao da je “život vredniji od hrane, a tijelo od odijela” (Matej 6,25). Hrana i odjeća su, naravno, važni, ali ih moramo promatrati u svjetlu Božjeg kraljevstva, što znači da na stvarne i praktične načine moramo postaviti prioritete u svojem životu. Kada u Bibliji prepoznamo poziv da podupiremo druge i brinemo se o njima, ovaj poziv postaje jedan od naših prioriteta dok nastojimo slijediti Isusov primjer. Idealno bi bilo kada bi nam ovaj poziv pomogao da budemo manje usredotočeni na sebe, a više na druge.

Ovako promijenjeni prioriteti mijenjaju i naš odnos prema onima koji imaju vlast nad nama i prema potlačenima. Iako Biblija nalaže kršćanima da poštuju vlasti i da im budu poslušni koliko god je to moguće (vidi Rimljanima 13,1-7), ima i trenutaka kada trebamo reći zajedno s Petrom: “Treba se više pokoravati Bogu nego ljudima.” (Djela 5,29) Isus je uskladio ova dva načela u svojem odgovoru upućenom onima koji su Ga pokušali prevariti u vezi s ovim pitanjem: “Podajte caru carevo, a Bogu Božje!” (Matej 22,21)

Oni koji imaju vlast, bilo državnu ili neku drugu, često je provode i čuvaju prijetnjama ili primjenom sile. Kao što smo vidjeli u Isusovom životu, život vjere ne iziskuje uvijek i u svakoj prilici da budemo pasivni kada se suočimo sa zlom. Na primjer, u vezi s ropstvom u Americi Ellen G. White je napisala: “Kad se ljudski zakoni sukobe s Božjom riječju i zakonom, mi trebamo poslušati ove posljednje bez obzira na posljedice. Zakon naše zemlje koji zahtijeva da roba predamo njegovom gospodaru ne trebamo poslušati, ali moramo snositi posljedice zbog kršenja tog zakona. Rob nije vlasništvo nijednog čovjeka. Bog je njegov pravi gospodar i čovjek nema pravo uzeti djelo Božjih ruku u svoje ruke i tvrditi da pripada njemu.” (Svjedočanstva za Crkvu, sv. 1, 182; u izvorniku 201,202)

`Gdje je granica između poslušnosti vlastima i zalaganja za one koji su možda žrtve tlačiteljske vlasti?`
