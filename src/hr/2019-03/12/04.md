---
title:  Velikodušnost
date:   17/09/2019
---

“Bog ljubi vesela darivaoca” (2. Korinćanima 9,7), a velikodušno davanje važna je strana kršćanskog života. Iako moramo dopustiti Bibliji da usmjerava naša davanja i prioritete u financijskom smislu, velikodušnost je više od ulaganja novca za određeni cilj, koliko god bio vrijedan. Točnije, velikodušnost je jedan od najuzvišenijih životnih stavova i ključna osobina onih koji se boje Boga, kao što je mnogo puta zabilježeno u Psalmu 112: “Dobro je čovjeku koji je milostiv i daje u zajam, koji poslove svoje obavlja pravedno.” (Psalam 112,5)

`Što sljedeći tekstovi uče o velikodušnosti prema nevoljnima? Levitski zakonik 25,35-37; Psalam 119,36; 2. Korinćanima 8,1215; 1. Ivanova 3,16-18; 1. Timoteju 6,17-19.`

Pavao je u svojim poslanicama često navodio da je Božja velikodušnost — najpotpunije izražena u Isusovom polaganju života za nas — izvor kršćanske nade. Zauzvrat, Njegova smrt umjesto nas poticaj je da živimo velikodušnim životom u odnosu na druge: “Da ona zajednica koja potječe od tvoje vjere bude djelotvorna u iskazivanju svakog dobra koje se čini i mora činiti među vama radi Krista.” (Filemonu 6)

Velikodušnost je plemenit, odvažan i sveobuhvatan stav prema životu. Mnogo toga u osobnom životu, društvu i kulturi nagoni nas da se usredotočimo na sebe, da se čuvamo za sebe koliko god je moguće. Za većinu od nas podrazumijevani obrazac ionako uvijek glasi ja, ja, ja.

Ako je naša vjera stvarna, odbacit ćemo svoje “ja” i živjeti za druge. Vjera nam pomaže da zamislimo svijet i ljude onako kako ih Bog vidi, i u njihovoj dobroti i u njihovoj slabosti, i potiče nas da, koliko god je to moguće, pomognemo onima kojima je pomoć potrebna. Kao osobina, velikodušnost se očekuje od strane dobrotvornih društava i onih koji prikupljaju novčane priloge. Takva velikodušnost je mjerljiva i neposredno praktična. Međutim, velike donacije ne ukazuju nužno na velikodušan način života (vidi Marko 12,41-44). Velikodušan život plemenitiji je i vredniji od bilo kakvog priloga. Mi trebamo više cijeniti i njegovati velikodušni duh u svemu što činimo. Za većinu ljudi, velikodušnost ne dolazi prirodno; to je blagodat koju trebamo izraziti u svojem životu aktivno i svjesno, bez obzira na utjecaj grešne, sebične ljudske naravi.

`Osim davanja novčanih sredstava, čak i velikodušno, na kakve još načine trebamo pokazati duh velikodušnosti?`
