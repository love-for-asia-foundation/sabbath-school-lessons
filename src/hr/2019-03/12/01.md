---
title:  Ljubiti milost
date:   14/09/2019
---

> <p></p>
> “Čestitima sviće ko svjetlost u tami: blag, milosrdan i pravedan Jahve. Dobro je čovjeku koji je milostiv i daje u zajam, koji poslove svoje obavlja pravedno.” (Psalam 112, 4.5)

### Biblijski tekstovi
Matej 6,25-33; Jakov 1,5-8; Jakov 2,15.16; Izaija 52,7; 1. Ivanova 3,16-18; Izaija 58,1-10.

Kao što smo vidjeli, u Bibliji nalazimo mnogo snažnih prikaza Božje brige o siromašnima i potlačenima, kao i pozive upućene Njegovom narodu da im pomogne. Usprkos pozornosti posvećenoj ovim pitanjima, ovaj biblijski nalog samo je djelomično ispunjen, a u potpunosti će biti izvršen tek prigodom Kristovog dolaska i natprirodnih događaja koji će uslijediti.

Dotada će zlo postojati u mnogim oblicima, potaknuto mračnim duhovnim utjecajima đavola i njegovih anđela. Ovo zlo često je najvidljivije u siromaštvu, nasilju, tlačenju, ropstvu, izrabljivanju, sebičnosti i pohlepi. Naše zajednice, naše crkve i naše obitelji u takvom svijetu trebaju se suprotstaviti ovom zlu, koliko god to bilo teško. Kao odgovor na Božju ljubav i zapovijedi, živeći u svjetlu Isusove službe i žrtve, i osnaženi i vođeni Duhom Svetim, moramo biti suosjećajni i hrabri i “samo činiti pravicu, milosrđe ljubiti i smjerno sa svojim Bogom hoditi” (Mihej 6,8).

**Oikos: Ovog tjedna čitamo iz knjige Ellen G. White, Velika borba, Znaci vremena, 2010., poglavlje 1**
