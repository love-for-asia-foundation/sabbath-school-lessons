---
title:  Umor od suosjećanja
date:   16/09/2019
---

Dok se odupiremo mogućnosti da naše dobre namjere budu nadvladane nevoljama u svijetu, mnogi od nas rado bi učinili više i unijeli promjenu u život napaćenih. Brojni stavovi i postupci mogu nam pomoći da se postavimo pozitivno prema oni kojima je potrebna pomoć.

**Suosjećanje:** Kao što smo vidjeli, prepoznavanje tuđe boli i empatija prema onima koji pate prvi su koraci koje možemo poduzeti. Trebamo njegovati i čuvati osjetljivost prema napaćenima. Danas se govori o “umoru od suosjećanja”, što znači da smo toliko izloženi žalosti i nesrećama da mnoge od nas umara mnoštvo razloga koji zahtijevaju našu emocionalnu snagu i novčanu pomoć. Isus je bio potpuno svjestan zla i boli u svojem okruženju, pa ipak je i dalje bio suosjećajan. Tako i mi moramo činiti.

**Učenje:** Budući da su mnoge okolnosti u kojima vlada nepravda i siromaštvo složene, važno je slušati i učiti. Ima mnogo primjera da su dobronamjerni ljudi nanijeli štetu drugim ljudima pokušavajući im pomoći. To nije izgovor za nedjelovanje, ali se trebamo uključiti na promišljen način, tek nakon što smo se o svemu obavijestili.

**Molitva:** Kada uočimo problem, naša je prva misao da poduzmemo “praktične” korake. Međutim, Biblija nas podsjeća da je molitva praktična. Na život siromašnih i potlačenih možemo utjecati svojim molitvama za njih i za one koji imaju vlast nad njima (vidi 1. Timoteju 2,1.2), kao i tražiti od Boga da nam pokaže kako im na najbolji način možemo pomoći (vidi Izreke 2,7.8).

**Očekivanja:** Još jedan važan čimbenik u nastojanju da ublažimo patnje jesu odgovarajuća očekivanja s obzirom na složenost društvenih, političkih i osobnih okolnosti. Nada koju mi nudimo treba se sastojati u tome da ljudima pružimo mogućnosti i prilike koje drugačije možda ne bi imali. Katkad ćemo biti razočarani time kako ljudi koriste ove prilike, ali moramo poštovati njihove odluke. Na kakav god način pokušali raditi u korist napaćenih, naše vodeće načelo mora glasiti: “Sve što želite da ljudi čine vama, činite i vi njima!” (Matej 7,12)

`Pročitajte Jakov 1,5-8. Kakvu ulogu molitva treba imati u kršćanskom radu? Što se u Jakovu 2,15.16 govori o tome kako možemo doprinijeti uslišenju naših molitava za druge?`
