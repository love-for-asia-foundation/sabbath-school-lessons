---
title:  Određena nada
date:   09/09/2019
---

Religiji se često upućuje kritika da vjernike odvraća od sadašnjeg ovozemaljskog života i usmjerava njihove misli prema boljem životu u budućnosti. Kritizira se upućivanje na drugo kraljevstvo kao oblik posvećenog bijega od stvarnosti (eskapizam) i čini da vjernik manje doprinosi svijetu i društvu. Katkad vjernici prime i saslušaju ovakve kritike, a katkad njeguju, propovijedaju i primjenjuju takve stavove.

Imamo također strašne primjere ljudi na vlasti koji pozivaju siromašne i potlačene da jednostavno prihvate svoju žalosnu sudbinu jer će sve biti u redu kada se Isus vrati. Da, naš svijet je palo, slabo i tragično mjesto — i nije ništa pogrešno ili neumjesno ako čeznemo za vremenom kada će Bog obnoviti ovaj svijet, kada će uništiti nepravdu, bol i tugu i kada će zamijeniti sadašnji kaos svojim slavnim i pravednim kraljevstvom. Uostalom, bez te nade, bez tog obećanja ne bismo imali nikakvu nadu.

Govoreći o svršetku svijeta (vidi Matej 24; 25), Isus je prvu polovinu svoje propovijedi posvetio obrazlaganju potrebe za bijegom, došavši do točke kad je rekao: “I kad se ne bi skratili ti dani, nitko se ne bi spasio.” (Matej 24,22) Međutim, ove riječi čine uvod u Njegovo objašnjenje Božjih obećanja. Ako se jedino — ili prvenstveno — usredotočimo na aspekt “bijega” u okviru kršćanske nade za budućnost, znači da ćemo propustiti neke od dubljih zaključaka koje je Isus iznio.

`Pročitajte Matej 24 i 25 poglavlje. Prema onome što ste pročitali, koje su najvažnije pojedinosti Isusove propovijedi? Kako biste saželi Isusove upute o tome kako trebamo živjeti dok čekamo Njegov povratak?`

Ono što vjerujemo u vezi s budućnošću bitno utječe na naš sadašnji život. Zdravo oslanjanje na Božja obećanja o budućnosti našeg svijeta treba biti poticaj za energično djelovanje, iskru plodonosnog i silnog života koji vrši utjecaj na druge.

`Kako nada i obećanje o Isusovom povratku može i treba utjecati na naš sadašnji život, pogotovo u okviru pomaganja onima kojima je potrebna pomoć?`
