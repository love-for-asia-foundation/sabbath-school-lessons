---
title:  Uskrsla nada
date:   10/09/2019
---

Kršćanska nada u Isusov drugi dolazak ne odnosi se samo na radosno očekivanje svijetle budućnosti. Tjelesno Isusovo uskrsnuće pružilo je prvim kršćanima čvrstu sigurnost u Njegov povratak. Ako se može vratiti iz mrtvih — čega su i sami bili svjedoci — On će se sigurno vratiti i ispuniti svoj plan, ukloniti grijeh i njegove posljedice i obnoviti svijet (vidi 1. Korinćanima 15,22.23).

Za apostola Pavla uskrsnuće je bilo ključni element adventne nade. Bio je spreman temeljiti vjerodostojnost svega što je propovijedao na tom najuzvišenijem čudu u izvještaju o Isusu: “A ako Krist nije uskrsnuo … neosnovana je i vaša vjera.” (1. Korinćanima 15,17) Razmislite o njegovim riječima i o tome koliko je Kristovo uskrsnuće važno za sve čemu se nadamo.

`Pročitajte 1. Korinćanima 15,12-19. Kako biste zainteresiranom nevjerniku objasnili zašto je istina o uskrsnuću temelj kršćanske nade?`

Prisutnost uskrslog Isusa preobrazila je prve učenike. Kao što smo vidjeli, Isus ih je prethodno poslao da objave i uspostave Božje kraljevstvo (vidi Matej 10,5-8), ali Njegova smrt ih je u tome pokolebala. Kad ih je Isus nakon svojega uskrsnuća ponovno poslao (Matej 28,18-20), i nakon što se na njih izlio Duh Sveti (vidi Djela 2,1-4), oni su krenuli mijenjati svijet i ostvarivati kraljevstvo koje je Isus osnovao.

Oslobođeni sile smrti i straha od nje, prvi su vjernici hrabro živjeli i objavljivali vijest u Isusovo ime (vidi, na primjer, 1. Korinćanima 15,30.31). Zlo koje donosi smrt isto je zlo koje donosi patnju, nepravdu, siromaštvo i tlačenje u svim oblicima. Ipak, zahvaljujući Isusu i Njegovoj pobjedi nad smrću, sve će se to jednoga dana završiti. “Neprijatelj koji će posljednji biti uništen jest smrt.” (1. Korinćanima 15,26)

`Bez obzira na to što sada pomažemo ljudima, oni će ipak na kraju umrijeti. Čemu nas ova okrutna istina uči o tome koliko je važno da drugima govorimo o nadi koju mogu pronaći u Isusovoj smrti i uskrsnuću?`
