---
title:  Nema više suza ni boli
date:   12/09/2019
---

`Pročitajte sljedeće tekstove: Otkrivenje 21,1-5; 22,1-5. Provedite određeno vrijeme zamišljajući život opisan u ovim tekstovima. Zašto je teško zamisliti život bez grijeha, smrti, boli i suza?`

Biblijski opisi našeg života nakon grijeha neprijeporno su uzvišeni i slavni, i ni približno ne prikazuju ono što nas čeka. Čak i u ovim redcima opisi skoro da više govore o tome čega tamo neće biti, nego čega hoće. Budući da je ovaj svijet sve što poznajemo, teško je zamisliti život bez boli, patnje, smrti, straha, nepravde i siromaštva.

Ne samo da prethodno navedenog tamo više nema, već je u ovom opisu dodana rečenica: “I otrt će Bog svaku suzu s očiju njihovih.” (Otkrivenje 21,4 — Varaždinska Biblija) Kad govorimo o spašenima, Božje suosjećanje prema onima koji su patili kroz ljudsku povijest dostiže najvišu točku u ovoj jednoj rečenici. Bog ne samo da okončava njihovu patnju, već osobno briše njihove suze.

Iako šibani i ranjeni od strane života grijeha, svijeta nepravde i tragedije, u Otkrivenju možemo zapaziti nagovještaje procesa izlječenja svih nas koji smo na različite načine žrtve grijeha. Opisujući stablo života, Ivan objašnjava da je “lišće od stabala za ozdravljenje narodima” (Otkrivenje 22,2 — Varaždinska Biblija). Uz to, Bog pokazuje razumijevanje i suosjećanje prema tome što znači biti čovjek, što znači osjetiti, iskusiti, svjedočiti, čak i sudjelovati u zlu ovoga svijeta. Njegov plan ponovnog stvaranja svijeta obuhvaća obnovu i iscjeljenje svakoga od nas.

Do tog trenutka budimo u Kristu čineći svoj dio, nesiguran i mali, kakav naš dio može biti, i služimo ljudima oko sebe kojima je potrebno ono što im imamo ponuditi. Što god bilo u pitanju — ljubazne riječi, topao obrok, medicinska pomoć, stomatološke usluge, odijevanje, savjetovanje — sve trebamo činiti ljubazno, s ljubavlju prožetim samoodricanjem i samopožrtvovnošću kakvu je Isus pokazao kada je bio ovdje na Zemlji. Naravno, svijet postaje sve gori, usprkos našim najvećim naporima. Isus je to znao, pa ipak Ga ta istina nije spriječila da služi drugima i ne bi trebala ni nas zaustaviti.
