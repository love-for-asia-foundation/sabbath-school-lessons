---
title:  "“Dokle, Gospodaru?”"
date:   08/09/2019
---

Kroz cijeli biblijski izvještaj pripadnici Božjeg naroda — pogotovo oni koji su doživjeli ropstvo, izgnanstvo, tlačenje, siromaštvo i druge nepravde i nesreće — iznova upućuju poziv Bogu da djeluje. Robovi u Egiptu, sužnjevi u Babilonu i mnogi drugi pozivaju Boga da vidi i čuje njihovu patnju i ispravi nepravde. U Bibliji su zabilježeni mnogi primjeri Božjeg djelovanja s ciljem da izbavi i obnovi svoj narod, katkad se čak osvećujući njihovim tlačiteljima i neprijateljima.

Međutim, ova izbavljenja obično su bila kratkoročna pa su mnogi proroci i dalje ukazivali na konačno djelovanje, kada će Bog uništiti zlo i podići klonule. Ovi proroci su vapili: “Dokle, Gospodaru?” Na primjer, anđeo Gospodnji upitao je o progonu Izraelaca: “Jahve nad Vojskama, kada ćeš se već jednom smilovati?” (Zaharija 1,12)

U Psalmima zapažamo mnogo tužbalica zbog napretka i sreće zlih, dok pravedni podnose tlačenje, izrabljivanje i siromaštvo. Psalmist neprestano poziva Boga da se umiješa, vjerujući da u svijetu trenutačno ne vlada poredak kakav je Bog stvorio i kakav želi da vlada, prenoseći vapaj proroka i potlačenih. “Dokle, Gospodaru?” (vidi Psalam 94,3-7)

U određenom smislu nepravdu teže podnose oni koji vjeruju u pravednog Boga koji želi pravdu za sve pripadnike svojeg naroda. Božji narod uvijek će njegovati osjećaj nestrpljenja kad je u pitanju zlo u svijetu — a Božje prividno nedjelovanje još je jedan izvor nestrpljenja. Otuda katkad oštra pitanja proroka: “Dokle ću, Jahve, zapomagati, a da ti ne čuješ? Vikati k tebi ‘Nasilje!’ a da ti ne spasiš?” (Habakuk 1,2)

Sličan vapaj zapažamo u Novom zavjetu, u kojem je prikazano da čak i djela stvaranja uzdišu za Božjim izbavljenjem i obnovom (vidi Rimljanima 8,19-22). U Otkrivenju 6,10 (Varaždinska Biblija) ovaj vapaj — “Dokle, Gospodaru?” — upućen je od strane onih koji su bili mučeni zbog svoje vjere u Boga. Ali to je isti vapaj kojim se poziva Bog da se zauzme za svoj potlačeni i progonjeni narod.

`Pročitajte Luka 18,1-8. Što Isus govori o Božjem odgovoru na stalne vapaje i molitve Njegovog naroda da djeluje? Kako je to povezano s potrebom za vjerom?`
