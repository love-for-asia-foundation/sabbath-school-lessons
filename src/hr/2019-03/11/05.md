---
title:  Nada u sud
date:   11/09/2019
---

`Pročitajte Propovjednik 8,14. Na koje načine zapažate jasnu i snažnu stvarnost onoga što je u ovom retku zapisano?`

Iako je samo po sebi teško podnositi patnju, tlačenje i nesreću, još je teže podnositi povredu ili uvredu ako se čini da je besmislena ili neopažena. Moguća besmislenost tuge teža je od prvobitnog tereta. Svijet bez konačne pravde odlikuje krajnja okrutna apsurdnost. Nije čudo što su ateistički pisci u dvadesetom stoljeću jadikovali zbog “apsurdnosti” ljudskog stanja. Bez nade u pravdu, bez nade u sud, bez nade da će se prilike popraviti, naš svijet doista bi bio besmislen.

Međutim, vapaj u Propovjedniku 8,14 nije kraj izvještaja. Na kraju svojih prigovora, Salomon čini iznenadni zaokret. Usred jadikovanja o besmislu, on u osnovi kaže: Pričekaj malo, Bog će suditi, tako da nije sve besmisleno; sve i svatko je važan.

`Pročitajte Propovjednik 12,13.14. Koliko je prema ovom tekstu važno sve što činimo?`

Nada u sud svodi se na vjerovanje u Božju narav, život i svijet u kojem živimo. Kao što smo vidjeli, Biblija uporno tvrdi da živimo u svijetu koji je Bog stvorio i koji voli, ali svijetu koji je pogriješio i u kojem Bog zahvaljujući Isusovom životu i smrti ostvaruje svoj plan o ponovnom stvaranju. Božji sud je ključna pojedinost u Njegovom ispravljanju svijeta. Za one koji su doživjeli toliko mnogo nepravdi u svijetu — koji su odbačeni, prema kojima se okrutno postupa, koji su potlačeni i izrabljivani — obećanje o sudu sigurno je radosna vijest.

`Što za vas znači da će jednoga dana, na načine koje ne možemo zamisliti, pravda za kojom smo toliko mnogo čeznuli konačno biti ostvarena? Kako možemo crpsti nadu iz ovog obećanja?`
