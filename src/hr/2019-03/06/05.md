---
title:  Način bogoslužja
date:   07/08/2019
---

Objašnjavajući odnos između bogoslužja i pravde, proroci su poticali na još jedan korak: na aktivno zanimanje da se siromašnima i potlačenima olakšaju prilike i da se pomogne nevoljnima, što treba postati važan dio samog bogoslužja. Taj se odnos posebno naglašava u Izaiji 58.

`Pročitajte Izaija 58. Što je krenulo naopako u odnosu između Boga i Njegovog naroda prema izvještaju u prvom dijelu poglavlja?`

Kao što smo vidjeli, kritika je upućena ljudima koji se smatraju pobožnima. Čini se da iskreno traže Boga, ali im to očito ne uspijeva. Dakle, Bog kaže da trebaju promijeniti način bogoslužja, služiti Mu na drugačiji način. To znači “kidati okove nepravedne, razvezivat spone jarmene, puštati na slobodu potlačene, slomiti sve jarmove” (Izaija 58,6). Trebaju nahraniti gladne, pružiti utočište onima koji nemaju svoj dom i pomoći onima kojima je potrebna pomoć.

Ovakva djela nisu jedini način službe Bogu, ali ih Bog potiče kao način bogoslužja — i oblik bogoslužja koji ima prvenstvo u odnosu na pojedine tradicionalne bogoslužne obrede. Takvo bogoslužje nije samo okrenuto prema unutra, već donosi blagoslov svima koji su u blizini onih koji se klanjaju Bogu. “Prava je svrha vjere da ljude oslobodi od tereta grijeha, da ukloni nesnošljivost i tlačenje i da širi pravdu, slobodu i mir.” (The SDA Bible Commentary, sv. 4, 306)

U Izaiji 58,8-12 Bog obećava blagoslove kao odgovor na ovakav oblik bogoslužja. Kad bi ljudi bili manje usredotočeni na sebe, Bog bi radio s njima i preko njih bi donio ozdravljenje i obnovu.

Zanimljivo je da ovo poglavlje povezuje ovakav način bogoslužja s obnovom svetkovanja subote i nazivanjem subote milinom. Već smo razmotrili neke snažne veze između subote i službe, ali u ovim redcima obje su aktivnosti uključene u poziv da narod oživi svoje bogoslužje i doživi Božje blagoslove. Razmišljajući o ovim redcima, Ellen G. White izjavljuje: “Na one koji drže Gospodnju subotu položena je odgovornost da čine djela milosrđa i velikodušnosti.” (Welfare Ministry, 121)
