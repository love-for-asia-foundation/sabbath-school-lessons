---
title:  Vjerski tlačitelji
date:   06/08/2019
---

U boljim vremenima izraelskog i Judinog kraljevstva, narod se vraćao u Hram i obožavanju Boga, mada je čak i tada njihovo bogoslužje bilo pomiješano s elementima idolopoklonstva i religija susjednih naroda. Međutim, prema riječima proroka, čak i njihovi najbolji vjerski pokušaji nisu bili dovoljni da ih odvrate od zala koja su se činila u zemlji u svakidašnjem životu. I koliko god se trudili da budu pobožni u bogoslužnim obredima, glazba njihovih hvalospjeva nije mogla ugušiti plač siromašnih i potlačenih.

Amos je za svoje suvremenike rekao da “gaze potrebnika i satiru uboge u zemlji” (Amos 8,4). Vidio je njihovu želju da okončaju obrede kako bi mogli nastaviti sa svojim nepoštenim poslovima, da “kupe siromaha za novac, potrebita za sandale” (Amos 8,6).

`Pročitajte sljedeće tekstove: Izaija 1,10-17; Amos 5,21-24; Mihej 6,6-8. Što je Bog rekao ovim pobožnim ljudima o njihovim obredima?`

Bog preko svojih proroka snažnim jezikom izlaže podsmjehu vjeru i bogoslužje koji nemaju nikakvih dodirnih točaka s napaćenima i potlačenima i u suprotnosti su s njima. U Amosu 5,21-24 čitamo da Bog “mrzi”, “odbacuje” njihovo bogoslužje i zgrožen je njime. Opisujući njihove svečanosti, kaže da ih “ne voli mirisati”, a njihove žrtve i glazbu odbacuje kao bezvrijedne.

U Miheju 6 vidimo niz pretjeranih, čak i podsmješljivih prijedloga kako na najprikladniji način mogu služiti Bogu. Prorok na podsmješljiv način daje prijedloge u vezi sa žrtvama paljenicama, zatim uvećava žrtvu na “tisuće ovnova, tisuće tisuća potoka ulja” (Mihej 6,7) prije nego što prijeđe na zastrašujuću — ali ne i nepoznatu — krajnost žrtvovanja prvorođenog djeteta kako bi zadobili Božju naklonost i oprost.

Na kraju, jedino što je Gospodin želio od njih bilo je “samo činiti pravicu, milosrđe ljubiti i smjerno sa svojim Bogom hoditi” (Mihej 6,8).

`Jeste li ikada osjetili krivnju zbog toga što ste bili više zaokupljeni vjerskom formom i obredima nego pomaganjem nevoljnima oko sebe? Što ste naučili iz tog iskustva?`
