---
title:  Idolopoklonstvo i tlačenje
date:   04/08/2019
---

Nedugo nakon što je Bog izveo izraelski narod iz Egipta, objavio im se na gori Sinaju gdje im je dao Deset zapovijedi u pisanom obliku, uključujući i prve dvije zapovijedi koje nalažu da se ne treba klanjati drugim bogovima i praviti idole (vidi Izlazak 20,2-6). Kao odgovor, narod je obećao da će učiniti sve što im je zapovjeđeno i da će živjeti kao Njegov narod (vidi Izlazak 24,1-13).

Međutim, Mojsije tada odlazi na goru i narod se nakon skoro šest tjedana počeo pitati što mu se dogodilo. Pod pritiskom mnoštva, Aron je napravio zlatno tele i poveo narod da mu prinesu žrtve, nakon čega “sjede puk jesti i piti pa ustadoše zabavljati se” (Izlazak 32,6 — Varaždinska Biblija). I Bog i Mojsije su se razgnjevili jer je narod brzo napustio Boga i okrenuo se idolopoklonstvu — i činilo se da je jedino Mojsijevo posredovanje spasilo Izrael od zaslužene kazne (vidi Izlazak 32,30-34).

Idolopoklonstvo je bilo kušnja u kojoj je Božji narod često padao. Povijest izraelskih i Judinih kraljeva obilježena je razdobljima idolopoklonstva u kojima su se činila nečuvena djela na koja su pojedini kraljevi naveli svoj narod. Njihova nevjernost stalno je bila u središtu pozornosti proroka koje je Bog slao upućujući im pozive da Mu se vrate. Često su se među pozivima na obnovu i reformu nalazili pozivi da se bolje ophode prema siromašnima, nevoljnima i bespomoćnima koji su živjeli među njima.

`Pročitajte Psalam 115,1-8. Koju ključnu pojedinost pisac ovdje naglašava?`

Čovjek je sklon da postane poput stvari ili osobe koju obožava ili koju promatra. Prema tome, moglo se očekivati da će briga o drugima i težnja za pravdom oslabjeti kada se Božji narod prestao klanjati pravednom Bogu i okrenuo se klanjanju lažnim bogovima susjednih naroda, bogovima rata i plodnosti. Kada je izabrao druge bogove, narod je promijenio stav u mnogim pitanjima, uključujući i svoje ponašanje prema bližnjima. Da su ostali vjerni Gospodinu, oni bi dijelili Njegovu brigu o nevoljnima koji su živjeli među njima.

`Razmislite o činjenici da postajemo slični onome što obožavamo. Kako se ovo načelo očituje u naše vrijeme?`
