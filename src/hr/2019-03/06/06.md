---
title:  Milosrđe i vjernost
date:   08/08/2019
---

Kada se Isus suočio s pojedinim vjerskim vođama svojeg vremena koji su Ga kritizirali što jede s “grešnicima”, naveo je riječi proroka Hošee pozvavši ih da pogledaju u svoje knjige i otkriju što je Bog stvarno mislio kada je rekao: “Milosti hoću, a ne priloga.” (Matej 9,13; Hošea 6,6)

Kao što ćemo vidjeti, Isus se u svojem životu brinuo za druge i služio im. Svojim odnosom prema drugima, čudima izlječenja i mnogim usporedbama koje je kazivao, na najbolji je način izražavao posvećenost

Bogu. Vjerski vođe bili su Njegovi najveći kritičari, ali su bili i meta Njegovih najoštrijih kritika. Poput religioznih ljudi Izaijinog vremena, vjerovali su da su zahvaljujući svojim vjerskim obredima osigurali poseban odnos s Bogom, dok su u isto vrijeme izrabljivali siromašne i zanemarivali nevoljne. Njihovo bogoslužje nije bilo u skladu s njihovim djelima i Isus se nije suzdržavao osuditi takvo licemjerje.

`Pročitajte Marko 12,38-40. Čini li se da Isusov komentar da oni “izjedaju dobra udovička” tu ne pripada, ili je to bît koju Isus želi naglasiti? Kako biste vi objasnili zašto će oni biti “strože suđeni”?`

Možda je Isusova propovijed koja najviše straši — pogotovo religiozne ljude — ona koju nalazimo u Mateju 23. Ne samo da je Isus rekao da njihova vjera ne pomaže ubogim ljudima, već je smatrao da takva religija stvara dodatni teret. Svojim djelima, ili svojom pasivnošću i nebrigom, oni prema Isusovim riječima “pred ljudima zatvaraju vrata kraljevstva nebeskoga” (Matej 23,13).

Međutim, ponavljajući riječi proroka koji su živjeli prije više stoljeća, Isus je neposredno ukazivao na jaz između njihove svečane vjerske prakse i nepravde koju su činili i od koje su stjecali korist. “Jao vama, književnici i farizeji, licemjeri jedni, koji dajete desetinu od metvice, komorača i kima, dok zanemarujete najvažnije u Zakonu: pravednost, milosrđe i vjernost.” (Matej 23,23) Isus je brzo dodao da vjerski običaji i obredi nisu loši sami po sebi, ali da ne smiju zamijeniti pošteno ophođenje prema drugima.

`Kako možemo izbjeći zamku da pomislimo kako je dovoljno samo imati istinu i poznavati je?`
