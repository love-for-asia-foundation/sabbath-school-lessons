---
title:  Klanjanje Stvoritelju
date:   03/08/2019
---

> <p></p>
> “Ovo je post koji mi je po volji, riječ je Jahve Gospoda: Kidati okove nepravedne, razvezivat spone jarmene, puštati na slobodu potlačene, slomiti sve jarmove; podijeliti kruh svoj s gladnima, uvesti pod krov svoj beskućnike, odjenuti onog koga vidiš gola, i ne kriti se od onog tko je tvoje krvi.” (Izaija 58,6.7)

### Biblijski tekstovi
Psalam 115,1-8; Ponovljeni zakon 10,17-22; Psalam 101,1; Izaija 1,10-17; Izaija 58; Marko 12,38-40.

Čak i letimičnim čitanjem knjiga starozavjetnih proroka uočavamo njihovu zabrinutost zbog lošeg postupanja prema siromašnima i potlačenima. Proroci i Bog, u čije su ime govorili, bili su ispunjeni gnjevom zbog onoga što se činilo u svim okolnim narodima (vidi Amos 1; 2). Međutim, također su osjećali posebnu ljutnju i žalost zbog nepravde koju je činio Božji narod, ljudi koji su primili toliko mnogo božanskih blagoslova. S obzirom na njihovu povijest i zakone koje im je Bog dao, trebali su bolje postupati. Nažalost, nije uvijek bilo tako pa su proroci mnogo govorili o tim turobnim događajima.

Zanimljivo je zapaziti da su mnoge od najpoznatijih izjava o pravdi i nepravdi od strane starozavjetnih proroka zapravo vezane uz upute o bogoštovlju. Kao što ćemo vidjeti, pravo bogoslužje ne odnosi se samo na vjerski obred. Pravo bogoslužje odnosi se i na zanimanje za dobro drugih i nastojanje da uzdignemo one koji su potlačeni i zaboravljeni.

**Oikos: Ovog tjedna čitamo iz knjige Ellen G. White, Djela apostolska, Znaci vremena, 2011., poglavlja 50 i 51**
