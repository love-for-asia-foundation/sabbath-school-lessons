---
title:  Razlog obožavanja
date:   05/08/2019
---

Božji se narod u cijeloj Bibliji poziva da se klanja Bogu, ali nam se stalno navode razlozi za to. Rečeno nam je da Mu se klanjamo zbog onoga što je On učinio i zbog mnogih Njegovih osobina. Među njima su dobrota, pravednost i milost. Kada se podsjetimo kakav je Bog, što je učinio za nas (posebno Krist na križu) i što obećava, nitko od nas ne bi se trebao klanjati Bogu i slaviti Ga a da ne zna zašto to čini.

`Pročitajte sljedeće tekstove: Ponovljeni zakon 10,17-22; Psalam 101,1; 146,5-10; Izaija 5,16; 61,11. S kojim se pobudama u ovim redcima obožava i slavi Bog?`

Božjem narodu ovakvi razlozi za obožavanje Boga nisu bili novi. Jedan od trenutaka kada su se oslobođeni Izraelci s najvećim oduševljenjem klanjali Bogu bio je odgovor na Božje djelovanje u njihovu korist. Na primjer, nakon što su izišli iz Egipta i prešli preko Crvenog mora, Mojsije i Marija poveli su narod  u pjesmi hvale Bogu zbog onoga što su upravo vidjeli i od čega su bili spašeni (vidi Izlazak 15).

Božju pravednost i milost, otkrivene u takvim događajima, nije trebalo zaboraviti. Narod je ove izvještaje zadržavao u sjećanju redovno ih pripovijedajući; godinama poslije Božja djela i pravednost i dalje su bili nadahnuće sljedećim naraštajima u njihovom bogoslužju. Jedan primjer takvog pripovijedanja i bogoslužja zabilježen je u Ponovljenom zakonu 10,17-22.

Božja pravednost je, prvo, dio Njegove Osobe, bitan element Njegovog karaktera. “Odista, Bog zla nikada ne čini, niti Svesilni kad izvrće pravo.” (Job 34,12) Bog je pravedan i postupa pravedno — to je razlog da Mu služimo i da Ga slavimo.

Drugo, Božju pravednost zapažamo u Njegovim pravednim djelima u korist naroda i u korist siromašnih i potlačenih. Njegova pravednost nikada nije samo opis Njegovog karaktera. Biblija prikazuje Boga koji je “čuo vapaj potlačenih” (Job 34,28 — Varaždinska Biblija) i koji je spreman ispraviti nepravde koje su toliko očite u svijetu. Konačno, to će biti u potpunosti shvaćeno prigodom Božjeg konačnog suda i ponovnog stvaranja svijeta.

`Ako je stari Izrael imao razloga za slavljenje Gospodina, koliko ih imamo više mi nakon križa?`
