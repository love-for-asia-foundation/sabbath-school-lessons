---
title:  Izaija
date:   01/08/2019
---

`Pročitajte sljedeće tekstove: Izaija 1,15-23; 3,13-15; 5,7.8. Kako biste opisali prorokovu reakciju na ono što zapaža u društvu oko sebe?`

Izaijina uvodna propovijed — prvih pet poglavlja — mješavina je oštre kritike društva u kakvo se Božji narod pretvorio, upozorenja na sud koji se bliži kao odgovor na njihovo odbacivanje Boga i obnove njihovog života i društva. Međutim, možda je najsnažniji osjećaj bol koja prožima njegove riječi. Shvaćajući kakav je Bog i što želi za svoj narod, prorok žali za onim što je izgubljeno, zbog mnoštva zaboravljenih i povrijeđenih ljudi i suda koji se bliži na narod. Izaija nastavlja naglašavati ove činjenice u svojoj proročkoj službi. On poziva narod da se sjeti što je Bog učinio za njih. Također im ukazuje na ono što Bog želi učiniti za njih u budućnosti. Prema tome, trebaju potražiti Gospodina sada jer će taj obnovljeni odnos s Njim uključivati pokajanje zbog trenutačnih zlih djela i promjenu ponašanja prema drugima.

U 58. i 59. poglavlju, Izaija se posebno osvrće na pitanje pravde. On ponovno opisuje društvo u kojem “je potisnuto pravo, i pravda mora stajati daleko. Jer na trgu posrnu istina, i poštenju nema više pristupa” (Izaija 59,14). Međutim, on također potvrđuje da je Bog toga svjestan i da će spasiti svoj narod — “doći će Otkupitelj” (Izaija 59,20).

U knjizi je znatan dio prorokove pozornosti posvećen objavljivanju Mesijinog dolaska, koji će konačno ponovno uspostaviti Božju vladavinu na Zemlji i donijeti pravdu, milost, iscjeljenje i obnovljenje.

`Pročitajte Izaija 9,6.7; 11,1-5; 42,1-7; 53,4-6. Kako se ova proročanstva slažu s vašim razumijevanjem Isusovog života, službe i smrti? Što ona govore o svrsi Njegovog dolaska na ovaj svijet?`
