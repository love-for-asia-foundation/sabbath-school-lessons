---
title:  Mihej
date:   30/07/2019
---

`“Objavljeno ti je, čovječe, što je dobro, što Jahve traži od tebe: samo činiti pravicu, milosrđe ljubiti i smjerno sa svojim Bogom hoditi.” (Mihej 6,8) Na koje načine upravo sada možete primijeniti ove riječi u svojem životu?`

Tekst u Miheju 6,8 možda je jedan od najpoznatijih u Pismu. Ipak, poput mnogih redaka koje pretvorimo u slogane ili “proglase”, vjerojatno smo manje upoznati s okvirom ovog teksta nego što mislimo.

`Pročitajte Mihej 2,8-11; 3,8-12. Kakve je postupke Mihej osudio?`

Božji narod je za vrijeme Ahazove vladavine u Judi doživio novi duhovni pad u svojoj povijesti. Idolopoklonstvo sa svojim brojnim izopačenim običajima sve više su se širili. U isto vrijeme, kao što su drugi proroci tog vremena zabilježili, siromašni su i dalje bili izrabljivani i pljačkani.

Prorok Mihej najavljivao je propast kao i drugi njegovi suvremenici. Njegova prva tri poglavlja velikim dijelom izražavaju Božji gnjev i tugu zbog zala koja je Njegov narod činio, kao i zbog uništenja koje im se bližilo. Međutim, Bog nije odbacio svoj narod. Čak i gromki glasovi i oštre poruke proroka bili su pokazatelj Božjeg neprestanog zanimanja za narod. Upućivao im je opomene iz ljubavi i brige prema njima. Želio im je oprostiti i obnoviti ih. Nije se želio zauvijek gnjeviti na njih (vidi Mihej 7,18-20).

Takav je okvir poznatog “pravila” — čini pravicu, ljubi milosrđe, budi ponizan. Ovo pravilo može zvučati jednostavno, ali pokazati takvu vjeru na praktične načine mnogo je veći izazov, pogotovo kada je takvo postupanje u raskoraku s društvom koje nas okružuje. Kada drugi imaju koristi od nepravde, ismijavaju milost i hodaju ponosito, pravedno postupanje, ljubav prema milosti i poniznost zahtijevaju hrabrost i ustrajnost. Ipak, to ne činimo sami; kada tako činimo, hodamo s Bogom.

`Kakva veza postoji između činjenja pravde, ljubavi prema milosrđu i poniznosti pred Bogom?`
