---
title:  Ezekiel
date:   31/07/2019
---

Ako bismo upitali kršćane koji su to “grijesi Sodome”, velika je vjerojatnost da bi mnogi započeli opis različitih putenih grijeha i drugih oblika nemorala.

Uostalom, u Postanku 19,1-13 doista se pokazuje da je pokvareno i izopačeno društvo bilo više nego sazrelo za uništenje. Zanimljivo je da je odgovor ipak složeniji. Pročitajte Ezekielov opis: “Evo opačina sestre tvoje Sodome: gizdavo, u izobilju kruha i bezbrižno življaše ona i kćeri njezine, a sirotinju i bijednike ne pomagahu.” (Ezekiel 16,49) Iako je jasno da Bog nije previdio druge oblike izopačenosti u gradu, Ezekiel se u ovom tekstu usredotočuje na ekonomsku nepravdu i nebrigu o ubogima.

Je li moguće da su u Božjim očima ovi grijesi, vezani uz uskraćivanje materijalnih dobara, bili isto toliko veliki kao i spolni?

Objavljena nakon proroka Amosa, Miheja i Izaije, Ezekielova rana proročanstva sadrže sličnu opomenu o nadolazećem uništenju. Međutim, nakon što je Jeruzalem pao Babiloncima u ruke, a Božji narod odveden u sužanjstvo, Ezekielova pozornost više se usmjerava na Božja obećanja o obnovi.

`Pročitajte Ezekiel 34,2-4.7-16. Usporedite Božji prikaz pokvarenih izraelskih vođa s Njegovom ulogom pastira. Kako se njihovo ophođenje prema najslabijim “ovcama” razlikuje od Njegovih metoda?`

Iako su bili toliko zli da su bili uspoređivani sa Sodomom, Bog im se i dalje približavao želeći ih vratiti sa zlog puta. Prema Božjem obnovljenom planu, narod se trebao vratiti u svoju zemlju, Jeruzalem biti obnovljen, a hram ponovno izgrađen. Blagdani koje im je Bog dao ponovno bi se slavili, a zemlja bi opet bila podjednako podijeljena među narodom kao njihova baština (vidi Ezekiel 47,13-48,29). Očito je Bog želio da se Njegov plan za narod, koji je prvi put objavljen Mojsiju i izraelskom narodu nakon oslobođenja iz Egipta, ponovno počne ostvarivati nakon povratka naroda iz sužanjstva. To je obuhvaćalo brigu o najslabijim članovima društva, kao i onima koji su smatrani tuđincima.

`Koliko vam je važno da nam naš Bog daje drugu priliku — i više od toga — čak i svojem narodu koji je skrenuo s pravog puta nakon što je donio loše odluke?`
