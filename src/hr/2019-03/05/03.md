---
title:  Amos
date:   29/07/2019
---

“Nisam bio prorok ni proročki sin — odgovori Amos Amasji — bio sam stočar i gajio sam divlje smokve: ali me Jahve uze od stada i Jahve mi reče: ‘Idi, prorokuj mojemu narodu Izraelu.’” (Amos 7,14,15)

Amos je bio sasvim iskren priznajući da mu nedostaju vještine proroka, ali kada je iznosio poruku izraelskom narodu, pokazao je sposobnost privlačenja pozornosti svojih slušatelja na ono što im želi reći. Na početku svojeg izvještaja on navodi okolne narode — Sirce, Filistejce, Feničane, Edomce, Amonce i Moapce — i detaljno opisuje njihove zločine, nasilje i zvjerstva za koja će ih Bog kazniti (vidi Amos 1,3—2,3). Lako je zamisliti Izraelce kako pozdravljaju ove optužbe na račun njihovih neprijatelja, posebno zato što su mnogi zločini ovih naroda bili usmjereni baš protiv Izraelaca.

Amos se zatim osvrće na prilike koje vladaju bliže njegovom domu objavljujući Božje sudove protiv Jude, izraelskog susjeda na jugu, sada već odvojenog kraljevstva. Govoreći u Božje ime, Amos navodi njihovo odbacivanje Boga, njihovu neposlušnost Njegovim zapovijedima i kazne koje će ih snaći (vidi Amos 2,4.5). Ponovno možemo zamisliti zadovoljstvo naroda sjevernog kraljevstva kada Amos ukazuje na zlodjela susjeda.

Međutim, Amos se tada okreće svojim slušateljima. Ostatak knjige bavi se izraelskim zlodjelima, idolopoklonstvom, nepravdom i stalnim padovima u Božjim očima.

`Pročitajte sljedeće tekstove: Amos 3,9-11; 4,1.2; 5,10-15; 8,46. Na koje grijehe Amos upozorava?`

Iako Amosove riječi nisu taktične i iako njegove opomene ukazuju na propast, njegova je poruka prožeta molbama da se vrate svojem Bogu. To je obuhvaćalo obnavljanje njihovog osjećaja za pravdu i brigu o siromašnima koji su među njima: “Pravda nek’ poteče kao voda, i pravica k’o bujica silna.” (Amos 5,24) Nekoliko posljednjih redaka Amosovog proročanstva upućuje na buduću obnovu Božjeg naroda (vidi Amos 9,1115). “U vrijeme njihova najdubljeg otpada i najveće potrebe, Bog im je poslao poruku o oprostu i nadi.” (Ellen G. White, Proroci i kraljevi, 180; u izvorniku 283)

`Postoje li trenuci kada trebamo oštro progovoriti da bismo ispravili ono što je pogrešno? Kako znamo kada takav jezik može biti prikladan?`
