---
title:  Plač proroka
date:   27/07/2019
---

> <p></p>
> “Objavljeno ti je, čovječe, što Jahve traži od tebe: samo činiti pravicu, milosrđe ljubiti i smjerno sa svojim Bogom hoditi.” (Mihej 6,8)

### Biblijski tekstovi
1. Samuelova 8,10-18; Amos 5,10-15; Mihej 6,8; Postanak 19,1-13; Ezekiel 16,49; Izaija 1,15-23.

Starozavjetni proroci su među najzanimljivijim osobama u Bibliji. Neizbježni su njihovi gromki glasovi, odvažne poruke, bol, gnjev, ozlojeđenost i povremeno slikovito prikazivanje poruka koje su objavljivali, iako možda nije uvijek bilo ugodno biti u njihovoj blizini.

Poslani prvenstveno Izraelu i Judi, pozivali su izabrani narod da se vrati dužnosti koju im je Bog povjerio. Narod i njihovi vođe prihvaćali su idole i način života okolnih naroda. Nezahvalan zadatak proroka bio je da ih pozovu na obraćenje. Katkad su to činili podsjećajući ih na Božju ljubav prema njima i na sve što je učinio za njih u prošlosti, ili su ih upozoravali na posljedice ako se i dalje budu udaljavali od Boga.

Kao što ćemo vidjeti, među grijesima i zlim djelima na koja su upozoravali narod i vođe, jedno od najvećih bilo je tlačenje siromašnih, nevoljnih i bespomoćnih. Obožavanje idola bilo je pogrešno kao i lažni vjerski obredi; ali iskorištavanje slabih i siromašnih bilo je također vrijedno osude.

**Oikos: Ovog tjedna čitamo iz knjige Ellen G. White, Djela apostolska, Znaci vremena, 2011., poglavlja 47 do 49**
