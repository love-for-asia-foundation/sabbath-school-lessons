---
title:  Poziv na pravednost
date:   28/07/2019
---

Usprkos Božjem jasno razrađenom planu za izraelski narod, Izraelci su rijetko živjeli u skladu s tim pozivom. Nije prošlo mnogo naraštaja otkako su se nastanili u svojoj zemlji kada su od Samuela, proroka i suca, zatražili da im postavi kralja koji će ih voditi, “kao što je to kod svih naroda”.

`Pročitajte 1 Samuelova 8,10-18. Kako je glasila Samuelova opomena upućena narodu kao odgovor na njihov zahtjev da dobiju kralja?`

Samuel je prepoznao da narod time želi postati kao i drugi narodi. Iako je Samuel nastojao savjetovati prvog kralja Šaula, nije prošlo mnogo i njegovo se proročanstvo počelo ostvarivati. Čak i kada je izraelsko kraljevstvo dostiglo svoj vrhunac, David i Salomon nisu izbjegli kušnje, iskvarenost i prekomjernu upotrebu svoje moći.

U vrijeme vladavine izraelskih i Judinih kraljeva, Bog je odgovarao tako što je slao proroke da objave Njegovu volju i podsjete izraelske vođe i narod na odgovornosti prema zaboravljenim članovima njihove zajednice.

U spisima hebrejskih proroka uočavamo poziv upućen narodu, koji se neprestano ponavlja, da žive pravedno i čine pravdu u društvu. Suočavajući se s nevjernošću Izraelaca i njihovih vođa, proroci su redovno i uporno podizali glas za one koji nemaju pravo glasa, a pogotovo one koji su bili pogođeni nepoštovanjem Božje volje.

Razmišljajući o žaru starozavjetnih proroka, Abraham Joshua Heschel uspoređuje naše samozadovoljstvo s njihovim upornim pozivima na pravedno postupanje: “Prilike koje su užasavale proroke čak su i danas svakidašnja pojava širom svijeta. ... Njihovo nestrpljenje od kojega zastaje dah kad je nepravda u pitanju, može nas snažno pogoditi. Mi smo stalno svjedoci nepravednih djela, licemjerja, laži, gnjeva i jada, ali rijetko kad se zbog toga ozlojedimo ili uzbudimo. Za proroke su čak i manje nepravde poprimale kozmičke razmjere.” (The Prophets, 3,4)

Ovi proroci pružaju nam uvid u Božje srce i um. Govoreći u Božje ime, pomažu nam da zapazimo nepravdu i patnju u svijetu kroz Božje oči ispunjene suzama. Međutim, ovaj žar je i poziv na djelovanje, poziv da surađujemo s Bogom u pomaganju potlačenima i žalosnima koji su oko nas.

`Kako mi katkad želimo da bude “kao što je to kod svih naroda” na načine koji mogu biti štetni i za nas i za druge?`
