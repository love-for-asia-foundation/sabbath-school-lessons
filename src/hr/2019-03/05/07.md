---
title:  Za daljnje proučavanje
date:   02/08/2019
---

U knjizi Ellen G. White Proroci i kraljevi pročitajte poglavlja “Izgnanstvo u Asiriju”, 178—185, i “Pozivanje Izaije”, 193—197.

“Protiv sveopćeg izrabljivanja, očitih nepravdi, neviđenih nastranosti, besramnog žderanja i pijanstva, neograničene raskalašenosti i pokvarenosti svoga vremena, proroci su podizali svoj glas; ali uzaludni su bili njihovi prosvjedi, uzaludno njihovo ukazivanje na grijeh.” (Ellen G. White, Proroci i kraljevi, 180; u izvorniku 282)

“Izgledi bi [za Izaiju] bili posebno porazni ako bi se uzimali u obzir međuljudski odnosi u narodu. U želji za dobitkom, ljudi su stjecali kuću za kućom i polje za poljem. ... Pravda se izopačila, a prema siromašnima nije bilo samilosti. ... Čak su i sudovi, čija je dužnost bila da štite bespomoćne, bili gluhi za vapaje siromašnih i napaćenih, udovica i siročadi. ...

Nije nikakvo čudo što se Izaija, suočen s takvim okolnostima i pozvan posljednjih godina Uzijina kraljevanja da odnese Judi Božju poruku opomene i ukora, ustručavao prihvatiti tu odgovornost. Dobro je znao da će naići na tvrdoglavi otpor.” (Isto, 195; u izvorniku 306,307)

“Ove jasne izjave proroka ... trebamo primiti kao Božji glas koji se obraća svakoj duši. Mi ne smijemo propustiti nijednu priliku da činimo djela milosrđa, nježne skrbi i kršćanske ljubaznosti onima koji su umorni i opterećeni.” (Isto, 207; u izvorniku 327)

**Pitanja za razgovor**

`1.	Obično smatramo da je uloga proroka pretkazivanje budućnosti. Kako je usredotočenost starozavjetnih proroka na svijet u kojem su živjeli promijenila vaše razumijevanje uloge proroka?`

`2.	Život i poruke proroka pokazuju koliko je teško i opasnostajati na strani istine. Što mislite, zašto su činili to što su činili i govorili na način na koji su govorili?`

`3.	U proročkim spisima Bog naizmjenično pokazuje gnjev iduboku brigu za svoj narod. Kako se uklapaju ova dva aspekta Božjeg karaktera?`

*Sažetak:* Starozavjetni proroci bili su gorljivi i često gnjevni i zabrinuti branitelji Gospodnjeg puta i Gospodnje volje za njihov narod. Odražavajući Božju brigu, ova gorljivost obuhvaćala je snažno zalaganje za pravdu za siromašne i potlačene. Poziv proroka sunarodnjacima da se vrate Bogu uključivao je odbacivanje nepravednog postupanja.
