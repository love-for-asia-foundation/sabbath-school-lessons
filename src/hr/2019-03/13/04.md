---
title:  Dosezanje duša
date:   24/09/2019
---

Katkad se vode crkvene rasprave o tome treba li veću pozornost posvećivati društvenom ili evanđeoskom radu, dobrotvornim prilozima ili svjedočenju, zalaganju za pravdu ili evangelizmu. Kada bolje shvatimo svaki od ovih pojmova i kada promatramo Isusovu službu, razlike se gube. Propovijedanje Evanđelja i pomaganje drugima su usko povezani.

U jednoj od svojih najpoznatijih izjava, Ellen G. White je to objasnila na sljedeći način: “Jedino će Kristov način rada donijeti pravi uspjeh u dosezanju ljudi. Spasitelj je stupao u dodir s ljudima kao Onaj kome je na srcu bilo njihovo dobro. On im je pokazao svoju naklonost, služio im u njihovim potrebama i zadobivao njihovo povjerenje. Zatim ih je pozvao: ‘Hajdete za mnom.’ … Treba pomoći siromašnima, treba njegovati bolesnike, treba tješiti one koji su opterećeni brigama ili gubitkom nekoga iz obitelji, poučavati neuke i neiskusne. Trebamo plakati s onima koji plaču, radovati se s onima koji se raduju.” (Ellen G. White, Služba liječenja, 79,80; u izvorniku 143)

Kao što smo vidjeli, pravda i evangelizam, elementi Kraljevstva, bili su usko isprepleteni ne samo u Isusovoj službi, već i u Isusovom prvom nalogu Njegovim učenicima: “Na svom putu navješćujte: Blizu je kraljevstvo nebesko! Liječite bolesnike, uskrisujte mrtvace, čistite gubavce, izgonite zle duhove! Badava ste primili, badava i dajite!” (Matej 10,7.8) Ukratko rečeno, jedan od najboljih načina da drugima navijestimo evanđeosku poruku jest da služimo njihovim potrebama.

`Pročitajte 1. Petrova 2,12; Filipljanima 2,15. Što Petar i Pavao kažu o sili koju dobra djela Božjeg naroda imaju u svjedočenju?`

Kada steknemo šire razumijevanje Božje radosne vijesti, shvaćamo da evangelizam nema smisla ako se ne njeguje ljubav prema ljudima. Tekstovi kao što su 1. Ivanova 3,16-18 i Jakov 2,16 naglašavaju proturječnost ako propovijedamo Evanđelje a ne živimo u skladu s njim. U najboljem slučaju, evangelizam — koji donosi radosnu vijest nade, izbavljenje, pokajanje, promjenu i Božju sveobuhvatnu ljubav — izraz je pravde. I evangelizam i želja za pravdom proistječu iz prepoznavanja Božje ljubavi prema izgubljenima, slabima i ranjenima — ljubavi koja raste u srcu pod Božjim utjecajem u našem životu. Mi ne biramo jedno ili drugo; umjesto toga, mi surađujemo s Bogom u radu za druge ljude ispunjavajući njihove stvarne potrebe i koristeći se svim mogućim sredstvima koja nam je Bog povjerio.

`Zašto moramo paziti da dok činimo dobra djela drugima ne zapostavljamo propovijedanje Radosne vijesti o spasenju?`
