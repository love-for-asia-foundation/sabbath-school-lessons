---
title:  Predstavnici promjena
date:   22/09/2019
---

U prvim poglavljima Djela apostolskih vidimo da su prvi kršćani osnovali drugačiji oblik zajednice, da su se brinuli o nevoljnima koji su bili među njima, zajedno se približavajući ljudima izvan zajednice, nudeći im pomoć kakva im je potrebna i pozivajući ih da se pridruže onome što je Bog činio među njima.

Nadovezujući se na Isusove usporedbe o soli i svjetlu, Pavao se koristi brojnim metaforama kojima prikazuje djelovanje Crkve u svijetu. Između ostaloga, opisuje Božji narod kao žrtvu (vidi Rimljanima 12,1), Kristovo tijelo (vidi 1. Korinćanima 12,12-20), poslanike (vidi 2. Korinćanima 5,18-20) i miris (vidi 2. Korinćanima 2,14-16). Svaka od ovih slika govori o ulozi predstavnika i zastupnika Božjeg kraljevstva čak i sada u svijetu razorenom velikom borbom.

`Razmotrite svaki od ovih opisa predstavnika. Koji najbolje prikazuje kako biste vi željeli predstavljati Boga i Njegove putove u svojoj zajednici, i zašto?`

Sa svakom od ovih slika povezana su određena djela, koja nisu sredstva zahvaljujući kojima bi nas Bog prihvatio, već su djela ljudi koje je Bog već prihvatio na osnovi Kristove žrtve, ljudi koji su odgovorili na Božju ljubav i milost time što su Njegovi predstavnici u napaćenom i umirućem svijetu.

Međutim, ove slike mogu biti razmotrene na još višem stupnju: budući da se Božje kraljevstvo zasniva na Božjoj ljubavi i milosrđu, kada se ophodimo prema drugima s ljubavlju i milosrđem, mi već sada uspostavljamo vječno kraljevstvo i uzimamo udjela u njemu.

Veleposlanstvo se prema međunarodnom pravu smatra dijelom države koju predstavlja, čak i kada je smještena u stranoj zemlji, možda vrlo daleko od svoje matične zemlje. Na sličan način, uspostavljanje putova Božjeg kraljevstva nudi letimičan uvid u vječnu stvarnost ovdje i sada, i ukazuje na konačnu propast zla. Tako mi kao Kristovi poslanici i predstavnici možemo iskusiti stvarnost Njegove ljubavi i pravde u svojem osobnom životu, u crkvi i u životu onih kojima služimo.

`Pročitajte 2. Korinćanima 2,16. Kakva je razlika između ova dva mirisa i kako možemo znati koji miris mi predstavljamo?`
