---
title:  Potičite jedni druge na dobra djela
date:   26/09/2019
---

Čak i kada imamo najbolje pobude i namjere, i kada vjerujemo da smo na strani Boga i dobrote, raditi za Gospodina može biti teško i obeshrabrujuće. Tuga i bol našega svijeta su stvarnost. To je jedan od razloga zašto nam je potrebna crkvena zajednica. Isus je oblikovao ovakvu vrstu potpore u zajednici sa svojim učenicima. On je rijetko kada slao ljude same, a čak i tada bi se ubrzo okupili da podijele svoja iskustva i obnove snagu i hrabrost.

`Pročitajte Hebrejima 10,23-25. Redak 25 najpoznatiji je u ovom tekstu. Kako nam prethodna dva retka pomažu da bolje shvatimo ovaj poznati redak? Kako možemo poticati jedni druge “na ljubav i dobra djela”?`

U gotovo svakom zadatku, cilju ili projektu, ljudi koji rade zajedno mogu postići više od onih koji rade pojedinačno. To nas ponovno podsjeća na sliku Crkve kao Kristovog tijela (vidi Rimljanima 12,3-6), u kojem svi imamo različite uloge koje se nadopunjuju. Kada svatko od nas čini ono što najbolje zna, ali tako da svoje snage udružuje s drugima, možemo vjerovati da će naš život i rad izvršiti utjecaj za vječnost.

Kada želimo činiti ono što je ispravno, važan je ishod jer se tiče ljudi i njihovog života; stoga to moramo prepustiti Bogu. U našim nastojanjima da ublažimo siromaštvo, da zaštitimo ranjive, da oslobodimo potlačene i da govorimo u ime nijemih, katkad ćemo vidjeti mali napredak. Međutim, imamo nadu da radimo zbog mnogo uzvišenijeg i pobjedonosnog cilja: “Neka nam ne dodija činiti dobro, jer ćemo u svoje vrijeme žeti ako sad ne malakšemo. Prema tome, dok imamo povoljnu priliku, činimo dobro svima, posebno onima koji po ovoj vjeri pripadaju istoj obitelji.” (Galaćanima 6,9.10; vidi također Hebrejima 13,16)

To je razlog zašto smo pozvani da hrabrimo — u doslovnom smislu da nadahnemo hrabrošću — jedni druge. Živjeti vjerno radosno je i teško iskustvo. Naš Bog pravde i naša zajednica pravde naše su najveće potpore i razlog zašto pozivamo i druge da nam se pridruže.

`Koga poznajete tko redovno nastoji ublažiti patnje drugih? Kako možete ohrabriti tu osobu ili skupinu u obavljanju tog velikodušnog zadatka?`
