---
title:  Milosrđe u crkvi
date:   25/09/2019
---

Na početku Knjige o Jobu, Bog ukazuje na Joba i njegovu vjernost kao dokaz da su Božji putovi dobri, kao i Njegovo postupanje prema palom ljudskom rodu (vidi Job 1,8). Nevjerojatno je da Bog dopušta da Njegov ugled ovisi o tome kako ljudi žive na Zemlji. Međutim, Pavao je ovo povjerenje koju je Bog imao u neke od svojih “svetih” proširio na čitavu crkvenu zajednicu: “Da se sada po Crkvi saopći mnogolika Božja mudrost poglavarstvima i vlastima na nebesima.” (Efežanima 3,10)

`Pročitajte Efežanima 2,19. Što znači da smo “Božji ukućani”? Što ovaj opis govori o načinu na koji djeluje organizirana crkva?`

U bilo kojoj zajednici ili organizaciji, način ophođenja tog tijela prema svojim članovima odražava osnovne vrijednosti skupine. Kao Božje kućanstvo, Kristovo tijelo i zajednica Duha, Crkva ima najuzvišeniji poziv da u svojem životu ostvari i ispuni riječi: “Jer Bog nije Bog nereda, nego mira, kao što je u svim crkvama svetih.” (1. Korinćanima 14,33 — Varaždinska Biblija)

Pravda, milosrđe i ljubav — prikazani u Božjoj pravdi, milosrđu i ljubavi — trebaju upravljati svime što se događa u Crkvi. Od mjesnih crkava do svjetske crkvene organizacije, ovim načelima trebaju se upravljati crkveni vođe u vođenju Crkve, donošenju odluka i brizi o “najmanjima” u crkvenoj zajednici. Oni se također trebaju baviti rješavanjem sukoba koji se s vremena na vrijeme javljaju među članovima. Ako se prema onima koji su među nama ne možemo ophoditi pošteno i dostojanstveno, kako ćemo to činiti prema drugima?

Kada crkvena organizacija zapošljava ljude, ona treba biti velikodušni poslodavac, koji iznad svega cijeni ljude i bori se protiv nepoštenog ophođenja prema svojim članovima. Crkve trebaju biti sigurno mjesto na kojem svi vjernici čine što je u njihovoj moći da zaštite ranjive. Članovi crkvene zajednice, kao što vidimo u prvoj Crkvi, trebaju biti posebno pripremljeni za pružanje pomoći onim pripadnicima svoje crkvene “obitelji” koji stradaju ili im je potrebna pomoć.

Isus je to dao kao zapovijed, govoreći da takvo postupanje ne samo da će preobraziti zajednicu vjernih, već će pokazati stvarnost njihove vjere onima koji ih promatraju: “Novu vam zapovijed dajem: Ljubite jedan drugoga; kao što sam ja ljubio vas, ljubite i vi jedan drugoga. Ako imadnete ljubavi jedan prema drugome, po tom će svi upoznati da ste moji učenici.” (Ivan 13,34.35)
