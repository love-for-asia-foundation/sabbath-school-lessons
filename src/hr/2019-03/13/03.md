---
title:  Ostatak koji služi
date:   23/09/2019
---

Uobičajenu definiciju naroda ostatka u biblijskom proročanstvu pronalazimo u Otkrivenju 12,17: “… koji vrše Božje zapovijedi i čuvaju Isusovo svjedočanstvo.” (vidi Otkrivenje 14,12) Prema biblijskom izvještaju, ove odlike njeguje Božji narod u posljednjem razdoblju zemaljske povijesti. U biblijskim izvještajima možemo pronaći i primjere kako takav ostatak djeluje, a posebno kako služi drugima.

`Poznat nam je Mojsijev primjer posredovanja. Pročitajte Izlazak 32,1-14. Kakva je sličnost između Mojsija u ovom izvještaju i ostatka opisanog u Otkrivenju 12,17?`

Razgnjevivši se na izraelski narod, Bog je zaprijetio da će ih uništiti i da će obećanja dana Abrahamu — da će njegovi potomci postati velik narod — prenijeti na Mojsija i njegovu obitelj (vidi Izlazak 32,10). Ali Mojsije to nije želio. Umjesto toga, smogao je hrabrosti i upustio se u raspravu s Bogom, ukazujući da će o Njemu biti stvorena loša slika ako postupi onako kako je zaprijetio (Izlazak 32,11-13). Mojsije tada ide korak dalje i izlaže se opasnosti zalažući se za ovaj slučaj pred Bogom. Mojsije je vodio svoj narod kroz pustinju. Narod se žalio i gunđao gotovo od trenutka kada ih je poveo u slobodu. Pa ipak, Mojsije kaže Bogu: Ako im nećeš oprostiti, “onda i mene izbriši iz svoje knjige koju si napisao” (Izlazak 32,32). Mojsije se odriče vječnosti da bi spasio one s kojima je bio na tom putovanju. Kakav je to snažan primjer samopožrtvovnosti i zauzimanja za one koji to ne zaslužuju! To je simbol plana spasenja!

“Dok je Mojsije posredovao za Izrael, njegova bojažljivost je ustupila mjesto njegovoj predanosti i ljubavi prema onima koji su, u Božjim rukama, bili oruđe preko kojeg je tako mnogo učinjeno. Bog je poslušao njegovu molbu i udovoljio njegovoj nesebičnoj molitvi. Kušao je svojega slugu, provjeravao je njegovu vjernost i ljubav prema tom grešnom, nezahvalnom narodu i Mojsije je plemenito izdržao kušnju. Sebični motivi nisu bili izvor njegovog zanimanja za Izrael. Njemu je napredak Božjeg izabranog naroda bio draži nego osobna čast, draži nego prednost da postane otac velikog naroda. Bog je bio zadovoljan njegovom vjernošću, jednostavnošću njegova srca, njegovim poštenjem, i On mu je kao vjernom pastiru predao veliku odgovornost da Izrael vodi u obećanu zemlju.” (Ellen G. White, Patrijarsi i proroci, 260; u izvorniku 319)

`Što nam ovaj tekst govori o tome kako se, do mjere u kojoj je to moguće, trebamo ophoditi prema zalutalima?`
