---
title:  Iskustvo
date:   27/09/2019
---

**Taksist vodi putnike Kristu**

Byungeun Oh, vozač taksija u seoskom području Južne Koreje, nikoga nije doveo Kristu nakon više godina boravka u crkvi, i on je to odlučio promijeniti. Byungeun je imao mnogo stalnih putnika i počeo je s njima graditi odnose. Prikupio je brojeve mobitela svojih stalnih putnika i, zajedno sa svojom suprugom, odveo bi ih na večeru ili posjetio kod kuće.

Jedno subotnje poslijepodne Byungeun i njegova supruga, Mihyun Yun, posjetili su dom putnika kojemu je ime Choi. Čavrljali su neko vrijeme i Byungeun je tog čovjeka pozvao na večeru. Dok su izlazili iz kuće, gospodin Choi je pokazao na malu crkvu u blizini i rekao da je ondje jednom bio na bogoslužju.

Byungeun je vidio priliku pojasniti svoju vjeru.

“Imamo vrlo lijepu crkvu”, rekao je. “Želite li je posjetiti?” Gospodin Choi je pristao posjetiti crkvu u gradu Chuncheonu.

Byungeun se odvezao do mjesnog restorana. Vlasnik restorana bio je adventist. Izrazio je svoje zadovoljstvo što je gospodin Choi odlučio posjetiti crkvu i izjavio je da kuća časti obrokom heljdinih rezanaca. Ljubaznost je iznenadila gospodina Choia i on je ojačao svoju odlučnost da posjeti crkvu.

Nakon te prve subote, gospodin Choi se vratio u crkvu i nastavio je pohađati svaki tjedan, te je na kraju bio kršten.

Byungeun je osvojio svoju prvu dušu za Krista, i nije namjeravao stati.

Jednog je dana vidio kako jedan starac izlazi iz kuće, dok je on prolazio tom ulicom. Vidio je tog čovjeka negdje prije i zaustavio se kako bi ga pozdravio. “Namjeravao sam pozvati taksi.” — rekao je čovjek.

Byungeun je brzo ponudio da ga odveze do odredišta. Dok su se vozili, saznao je da je čovjeku ime Park i odlučio je posjetiti ga te večeri kod kuće.

Byungeun i njegova žena pojavili su se s nekoliko malih darova. Gospodin Park ih je uveo u dnevnu sobu i predstavio svoju ženu Chunja An. Byungeun je saznao da žena ima problem. Nije mogla pohađati nedjeljne službe u svojoj crkvi jer je radila šest dana u tjednu, a subotama je bila slobodna.

“Mi idemo u crkvu subotom”, rekao je Byungeun. “Zašto ne biste pošli s nama?” Uskoro je žena krštena.

U dvije godine Byungeun je doveo Kristu tri osobe. On je uvjeren da, ako on, 58-godišnji taksist, može to učiniti, može i svatko.

“Smanjite svoju količinu rada kako biste mogli obavljati Božje djelo”, savjetuje on. “Pojednostavite svoj život, a zatim ga ispunite radošću susreta s dušama.”

*Andrew Mc Chesney, Adventist Mission*
