---
title:  Upravitelji na Zemlji
date:   02/07/2019
---

Prema biblijskom izvještaju, Edenski vrt i novostvorena Zemlja bili su mjesta izobilja, stvorena da u njima život buja i u kojima će ljudska bića uživati.

Međutim, Bog je prvom muškarcu i ženi — i svim njihovim potomcima — dao i određenu ulogu u stvaranju. Brzo postaje jasno — i ne samo na osnovi Božjeg načina stvaranja — da Adam i Eva zauzimaju poseban položaj u ovom novom svijetu. Adamu je prvo bio povjeren zadatak da nadjene imena svim životinjama i pticama (vidi Postanak 2,19). Zatim mu je dana još jedna uloga, koju je Bog prikazao kao blagoslov: “I blagoslovi ih Bog i reče im: ‘Plodite se i množite i napunite zemlju, i sebi je podložite! Vladajte ribama u moru i pticama u zraku i svim živim stvorovima što puze po zemlji!’” (Postanak 1,28)

`Pročitajte i usporedite sljedeće tekstove: Postanak 1,28 i Postanak 2,15. Kako biste u jednoj ili dvije rečenice opisali čovjekov posao?`

Prečesto su pojedinci u kršćanskoj povijesti koristili tekst u Postanku 1,28 kao odobrenje da bjesomučno iskorištavaju prirodni svijet, čak do točke njegovog uništenja. Da, svijet je bio stvoren radi čovjekovog života, dobra i uživanja. Međutim, prema riječima u Postanku 2,15, odgovornost je ljudi “da ga obrađuju i čuvaju”.

Kada govorimo o upraviteljskoj službi, naša prva misao je često novac, ali prva zapovijed u vezi s upraviteljskom službom u Bibliji odnosi se na Zemlju koju je Bog stvorio i povjerio nama. Nalog upućen Adamu i Evi podrazumijeva da će oni Zemlju dijeliti sa svojom djecom i budućim naraštajima. Prema iskonskom planu, stvoreni svijet trebao je biti izvor života, dobrote i ljepote za sva ljudska bića, a Adam i Eva imali su veliku ulogu u brizi o njemu.

Zemlja je i dalje Gospodnja (vidi Psalam 24,1), a mi smo i dalje pozvani da budemo upravitelji svega što nam je Bog podario. Možda bismo mogli zaključiti da je u palom svijetu naša odgovornost kao upravitelja još veća.

`Što za vas danas znači biti upravitelj Zemlje u palom svijetu? Kako razumijevanje ove odgovornosti utječe na vaš svakidašnji život?`
