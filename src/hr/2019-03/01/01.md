---
title:  "I stvori Bog..."
date:   29/06/2019
---

> <p></p>
> “Tko tlači siromaha, huli na stvoritelja, a časti ga tko je milostiv ubogomu.” (Izreke 14,31)

### Biblijski tekstovi
Postanak 1—3; Djela 17,28; Psalam 148; Psalam 24,1; Postanak 4,1-9; Matej 22,37-39; Otkrivenje 14,7.

Jeste li ikada nešto stvarali ili pravili — umjetničko djelo, neki predmet, jelo, ili se bavili nekim drugim kreativnim radom — da bi na kraju to djelo bilo uništeno ili odbačeno od strane osobe kojoj je to djelo bilo poklonjeno? Ako jeste, možda imate samo malu predodžbu o tome što je Bog doživio kada je stvorio ovaj svijet i podario život ljudskim bićima, da bi na kraju to što je stvorio bilo uništeno grijehom.

Biblija kaže da je svijet stvoren pažljivo i da je sve bilo “veoma dobro”. Kako se Bog osjećao zbog djela stvaranja, vidi se u izvještajima o stvaranju u 1. i 2. poglavlju Postanka. U tom okviru trebamo čitati izvještaj o padu u 3. poglavlju i Božjem slomljenom srcu kada se suočio s ljudima koje je stvorio.

Izuzetna je činjenica da je naš svijet i dalje predmet Božje ljubavi, čak i usprkos tisućama godina grijeha, nasilja, nepravde i otvorene pobune. Što je još izuzetnije, iako je Bog pokrenuo svoj plan otkupljenja i ponovnog stvaranja svijeta, nama kao vjernicima povjerio je određenu ulogu u ispunjenju svojih većih planova. Da, mi smo primatelji Njegove milosti; ali osim milosti koja nam je dana, povjerena nam je suradnja s našim Gospodinom. Kakva uzvišena, sveta odgovornost!

**Oikos: Ovog tjedna čitamo iz knjige Ellen G. White, Djela apostolska, Znaci vremena, 2011., poglavlja 39 i 40**
