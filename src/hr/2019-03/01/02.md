---
title:  "Bog: letimičan pogled na stvaranje"
date:   30/06/2019
---

Ovaj svijet i sav život na njemu, naš život i sve što činimo s njim, životi ljudi oko nas i naši odnosi s njima — sveukupnost života počinje s Bogom: “Po njemu, naime, živimo, mičemo se i jesmo.” (Djela 17,28) Ovako počinje biblijski izvještaj: “U početku stvori Bog nebo i zemlju.” (Postanak 1,1) Činjenica da je Bog stvarao riječju ukazuje na silu i proces koji ne možemo ni zamisliti.

Pa ipak, Bog nije stvarao s određene udaljenosti; bio je osobno uključen, pogotovo kada je nastupio trenutak da stvori prvo ljudsko biće (vidi Postanak 2,7).

`Pročitajte izvještaj o stvaranju prvih ljudskih bića u Postanku 1,26-31. Koje važne pojedinosti ovaj izvještaj iznosi o Bogu? Koje važne pojedinosti iznosi o ljudima?`

Često kažemo da možemo puno naučiti o Bogu dok boravimo u prirodi, promatramo Njegova djela stvaranja i iz njih dobivamo uvid u Stvoriteljev karakter. Međutim, uvid u način na koji je Bog stvorio svijet možemo steći i na osnovi naše spoznaje Boga. Na primjer, ako je Bog Bog reda, trebamo očekivati red u Njegovim djelima stvaranja. Ili ako vjerujemo da je Bog Bog stvaralačkog rada, ne trebamo biti iznenađeni ako uočimo nevjerojatne primjere stvaralaštva u svijetu koji je stvorio. Slično tome, vjerujemo da je Bog Bog odnosa, pa prema tome uviđamo da su odnosi bitan čimbenik u funkcioniranju svijeta. Bog je stvorio svaki element svijeta u odnosu na ostala djela stvaranja. On je stvorio životinje u skladnom odnosu. Stvorio je ljudska bića koja stupaju u zajednicu s Njim, jedni s drugima i s ostalim djelima stvaranja. Iako je naše razumijevanje Boga ograničeno na mnogo načina, ono što možemo zapaziti u vezi s Njegovim karakterom treba nas potaknuti da ponovno razmislimo o tome kakav bi svijet trebao biti.

`Koliko je korisno za vaše razumijevanje svijeta da ga vidite kao odraz Božjeg karaktera, čak i uz posljedice razaranja zbog prisutnosti grijeha?`
