---
title:  Obiteljsko tkivo čovječanstva
date:   04/07/2019
---

Nakon pojave grijeha nije bilo potrebno mnogo vremena da se svijet još više pokvari. Potaknuto ljubomorom, nerazumijevanjem i gnjevom, među prvom braćom dogodilo se prvo ubojstvo. Kada je Bog upitao Kajina o njegovom grijehu, on je dao ironičan i retorički odgovor: “Zar sam ja čuvar brata svoga?” (Postanak 4,9) — a odgovor nagoviješten Božjim početnim pitanjem glasio je: “Da, ti si bez sumnje čuvar svojega brata.”

`Pročitajte Izreke 22,2. Što nagovještava ova naizgled jednostavna izjava? Što govori o našem odnosu prema drugim ljudima?`

Svatko koga sretnemo Božje je stvorenje, stvoreno na Božju sliku, i djelić mreže odnosa koja nas sve povezuje kao Božja djela stvaranja, mada slomljena i slaba. “Mi smo svi zajedno utkani u tkivo čovječanstva. Zlo što snađe bilo koji dio velikog ljudskog bratstva donosi propast svima.” (Ellen G. White, Služba liječenja, 213; u izvorniku 345) Svidjelo se to nama ili ne, mi imamo Bogom danu odgovornost prema Bogu i jedni prema drugima (vidi Matej 22,37-39).

U cijeloj Bibliji ponavlja se tvrdnja da je Bog naš Stvoritelj. Na primjer, ta tvrdnja jedan je od razloga zašto se trebamo sjećati subote (vidi Izlazak 20,11) i klanjati se Bogu na svršetku vremena (vidi Otkrivenje 14,7). Ona je također glavni poticaj da se brinemo jedni o drugima i da se zanimamo za one koji imaju manje sreće od nas.

Svi smo povezani zajedničkim podrijetlom u Bogu. “Tko tlači siromaha, huli na stvoritelja, a časti ga tko je milostiv ubogomu.” (Izreke 14,31) Može li ova veza biti jasnija?

Bog kao naš Stvoritelj polaže pravo na nas i zahtijeva cijeli naš život, uključujući i naše bogoštovlje i brigu za druge. Koliko god katkada bilo teško, razočaravajuće i neugodno, mi smo doista “čuvari svoje braće”.

`Što mislite, zašto se u Bibliji stalno ponavlja Božja tvrdnja da je On Stvoritelj? Zašto je to toliko važno i kako ova činjenica treba utjecati na naše ophođenje prema drugima?`  
