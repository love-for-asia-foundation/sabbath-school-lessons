---
title:  Uništeni svijet
date:   03/07/2019
---

Jedino što je Bog dao samo Adamu i Evi i nikome drugom na Zemlji bila je moralna sloboda. Za razliku od biljaka i životinja, oni su bili moralna bića. Bog je toliko cijenio ovu moralnu slobodu da je dopustio mogućnost da ljudi donesu odluku da Mu budu neposlušni. Tako je On riskirao sve što je stvorio radi višeg cilja, odnosa s ljudskim bićima utemeljenog na ljubavi i slobodnoj volji.

Međutim, postojao je neprijatelj (ova moralna sloboda postojala je i među anđelima) koji je želio poremetiti dobar i cjelovit svijet koji je Bog stvorio i koji je preko Božjeg posebnog djela stvaranja na Zemlji — ljudskih bića — to nastojao ostvariti. Progovorivši preko zmije, đavao je doveo u pitanje savršenost i dovoljnost onoga što je Bog podario (Postanak 3,1-5). Prva kušnja bila je što su poželjeli više nego što im je Bog dao, što su posumnjali u Božju dobrotu i oslonili se na sebe.

Takvim odlukama i postupcima uništeni su odnosi koji su prema Božjoj zamisli bili cjeloviti prigodom stvaranja. Adam i Eva više nisu uživali u odnosu sa svojim Stvoriteljem za kakav su stvoreni (vidi Postanak 3,8-10). Ova dva ljudska bića iznenada su shvatila da su naga i da ih je sramota, a njihov međusobni odnos bio je skoro nepopravljivo izmijenjen. Njihov odnos prema ostalim djelima stvaranja na Zemlji postao je zategnut i narušen.

`Pročitajte Postanak 3,16-19. Što ovi redci govore o promijenjenim odnosima između ljudi i prirode?`

Zbog stvarnosti grijeha, život je iznenada postao mnogo teži za Adama, Evu i ostala djela stvaranja. Posljedice grijeha su stvarne, osobito njegov utjecaj na ljudski rod i naše odnose. Na određeni smo se način udaljili i od Boga, našeg Stvoritelja. Obitelj je također na mnogo načina pogođena, a naši odnosi s drugima često donose brojne izazove. Sukobljavamo se čak i s prirodnim okruženjem i svijetom u kojem živimo. Svi aspekti našeg života i svijeta pokazuju poremećaje koje je prouzročio grijeh.

Međutim, Bog nije stvorio takav svijet. “Kletve” iz 3. poglavlja Postanka dane su s obećanjem da će Bog pronaći način da ponovno stvori naš svijet i popravi odnose narušene grijehom. Dok se i dalje borimo s grijehom i njegovim utjecajem na naš život, pozvani smo da obnovimo ono što je prvobitno bilo dobro u svijetu i da u svojem životu prikažemo plan kakav Bog ima za ovaj svijet.
