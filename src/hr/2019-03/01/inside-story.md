---
title:  Iskustvo
date:   05/07/2019
---

**Djevojčica je molila za pomoć anđela**

U nedjelju ujutro ponestalo je hrane u kući devetogodišnje Joanne. Otac je napustio obitelj nakon što je majka počela pohađati Adventističku crkvu u američkoj saveznoj državi Oregon. Otac, koji se doselio s obitelji u Sjedinjene Američke Države iz Južne Koreje, jasno je stavio do znanja da im nikada neće pomoći.

“Ako odaberete Boga, neka vas vaš Bog hrani”, rekao je. “Neka vas Bog oblači.”

Majka, koja nije imala posao, molila se Bogu i plakala u svojoj spavaćoj sobi te nedjelje. Kad je došlo vrijeme za ručak, Joanneina mlađa sestra se žalila: “Gladna sam.”

Njezin stariji brat sjedio je skamenjen, pokušavajući biti hrabar, iako je bio bespomoćan. Tada se Joanne sjetila da je u knjizi Arthura Maxwella Priče za laku noć (The Bedtime Stories) čitala o djeci koja su molila i dobivala pomoć od anđela.

“Moramo se samo moliti!” — uzviknula je. “Stric Arthur je u svojoj knjizi rekao da, ako se molimo, anđeli će nam donijeti hranu. Pomolimo se!”

Brat je zakolutao očima. Mala sestra se ponovno žalila na svoju glad.

Joanne se nije znala moliti. Onda je započela ovako: “Zdravo, Bože!” rekla je. “Mi smo stvarno gladni. Stric Arthur nam u svojoj knjizi Priče za laku noć kaže da Ti možeš poslati hranu. Zato pošalji nam nešto za jelo, molim Te?”

Djeca su čekala. Ali hrane nije bilo. Prošlo je vrijeme doručka i došlo je vrijeme za ručak. Joanne je pomislila: Što nije u redu? Bog kasni!

Djeca su postala još gladnija. Majka se nastavila moliti i plakati u spavaćoj sobi. Tada je Joanne rekla: “Oh, znam što smo učinili krivo! Bog misli da Mu ne vjerujemo jer nismo postavili stol.”

Rekla je svojoj maloj sestri da donese metalne štapiće iz kuhinje. Djeca su postavila stol i sjela. “Žao mi je zbog toga, Bože”, molila se Joanne. “Vjerojatno je to bilo pogrešno. Možeš li nam sada poslati nešto hrane? Mi smo spremni!” Ali ništa nije došlo. Djeca su se razočarana i gladna popela u krevet.

Rano ujutro probudili su se za školu. Nisu imali hrane za doručak, i bili su bez novca za ručak. “Nemojte gnjaviti majku”, šapnula je Joanne.

Djeca su otvorila ulazna vrata da bi napustila kuću, ali put im je bio zapriječen golemom kutijom punom hrane. Sva uzbuđena, djeca su nazvala majku s ulaznih vrata. Ona nije mogla povjerovati svojim očima. Joanne je bila presretna.

“Ovi anđeli su malo zakasnili!” — rekla je.

U tom trenutku Joanne je znala da Bog živi i da čuje i odgovara na molitve. Joanne Kim (rođena Park) je danas majka četvero djece. Ona i njezin suprug Jon, zubar, misionari su u Mongoliji.

Nakon čuda s hranom, Joanne je uvjerena da su anđeli Korejci. “I danas ću vam reći da su anđeli bili Korejci,” kaže ona. “Hrana koju su dostavili bila je korejska — sve ono što treba za pripraviti rižu, kimchi i juhu od morskih algi.”

*Andrew Mc Chesney, Adventistist Mission*
