---
title:   Svijet kao cjelina
date:   01/07/2019
---

Lako je osjetiti čežnju za Edenskim vrtom. Ima nečega u kratkom opisu vrta, doma koji je Bog stvorio Adamu i Evi, što budi čežnju u našem srcu. Možda ne shvaćamo kako je život u takvom svijetu tekao, ali osjećamo da bismo to rado iskusili.

Čini se da je i Bog bio potpuno zadovoljan: “I vidje Bog sve što je učinio, i bijaše veoma dobro.” (Postanak 1,31) Bog je stvorio svijet koji je bio i lijep i svrsishodan. Bio je izuzetno osmišljen po izgledu i po praktičnosti. Bio je pun života i boja, i ispunjen svime što je nužno za bujanje života. Ne čudi zato što je Bog stalno zastajao zaključujući da je svijet koji stvara dobar.

`Pročitajte Postanak 1. Što mislite, što znače izjave da je sve bilo “veoma dobro”? Vidi Postanak 1,4.10.12.18.25.31.`

Iako je Biblija u cijelosti napisana nakon pada u grijeh, u njoj se na mnogo mjesta proslavlja prirodni svijet, kao u Jobu 38-41 i Psalmu 148. Ne smijemo zaboraviti da ovi tekstovi nisu napisani kao osvrt na to kako je svijet izgledao kada je bio stvoren, prije grijeha, već u sadašnjem vremenu slaveći dobre osobine koje su još uvijek uočljive u našem svijetu.

I Isus je iz prirode uzimao primjere o Božjoj dobroti i brizi (na primjer Matej 6,26.28-30), pohvaljujući naše oslanjanje na Boga i što s divljenjem cijenimo jednostavne darove koji nas okružuju. Ako otvorimo oči i pogledamo čudesa stvaranja, vidjet ćemo da smo uistinu primatelji čudesnih darova našeg Stvoritelja. Čak i usred kušnji, naš odgovor treba biti prožet zahvalnošću, zahvaljivanjem i poniznim pokoravanjem Davatelju darova.

Kao adventistički kršćani — oni koji veličaju stvaranje i očekuju dolazak Božjega kraljevstva — trebamo znati da nam ljepota, radost i dobra koja vidimo i doživljavamo u svijetu, u određenoj mjeri pokazuju kakav je naš svijet nekada bio i kakav će ponovno biti.

`Što u prirodi posebno cijenite kao čudo stvaranja? Kako u svojem svakidašnjem životu možete bolje upoznati Gospodina preko čuda u prirodi?`
