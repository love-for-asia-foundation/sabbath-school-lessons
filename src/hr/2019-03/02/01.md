---
title:  Plan za bolji svijet
date:   06/07/2019
---

> <p></p>
> “Ne osvećuj se! Ne gaji srdžbe prema sinovima svoga naroda. Ljubi bližnjega svoga kao samoga sebe. Ja sam Jahve!” (Levitski zakonik 19,18)

### Biblijski tekstovi
Izlazak 3,7; Matej 22,37-40; Izlazak 22,21-23; Ponovljeni zakon 14,22-29; Ponovljeni zakon 26,1-11; Levitski zakonik 25,9-23.

U svojoj milosti Bog je uvijek imao ljude s kojima je održavao poseban odnos. U izvještajima o Henoku, Noi, Abrahamu, Izaku i Jakovu — između ostalih — vidimo da Bog želi ponovno izgraditi narušen odnos s čovjekom. Međutim, to nije bilo samo radi dobra ovih nekoliko pojedinaca i njihovih obitelji. Kada su bili u zajednici s Bogom i kada ih je Bog blagoslivljao, bio je to dio većeg plana da se taj odnos obnovi i podijele blagoslovi s drugima. Kao što je Bog rekao Abrahamu: “Velik ću narod od tebe učiniti, blagoslovit ću te, ime ću ti uzveličat, i sam ćeš biti blagoslov. … Sva plemena na zemlji tobom će se blagoslivljati.” (Postanak 12,2.3)

Kada je on bio blagoslovljen, mogao je postati blagoslov drugima. Ovaj blagoslov trebao je doći preko izraelskog naroda i na kraju Mesije, koji je potekao iz tog naroda. Stvaranjem Izraela, Bog je sada djelovao preko čitavog naroda. Prema tome, dao im je zakone, propise, blagdane i običaje prema kojima su trebali živjeti kako bi oni koje je Bog blagoslovio mogli blagosloviti druge.

Nema sumnje da ovo načelo i danas postoji.

**Oikos: Ovog tjedna čitamo iz knjige Ellen G. White, Djela apostolska, Znaci vremena, 2011., poglavlja 41 i 42**
