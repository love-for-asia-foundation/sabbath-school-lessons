---
title:  Iskustvo
date:   12/07/2019
---

**Čovjek sa “zakrivljenim štapom koji kašlje”**

Indijski mještani su se suočavali sa stalnim nevoljama zbog opasnog tigra. Divlja životinja bi se u noći ušuljala u Gudem Madhavaram, udaljeno selo bez struje na planini u indijskoj državi Andhra Pradesh. Seljani, koji su ovisili o kozama, kravama i bikovima za proizvodnju mlijeka, obrađivali su usjeve za bogate zemljoposjednike, i u očaju gledali kako im tigar kolje i jede životinje jednu po jednu. Molili su se svojim bogovima za zaštitu, ali nije pomagalo.

Jednog dana stigao je na konju visoki bijeli čovjek s iskrivljenim štapom. Govorio je jezikom mještana — telugu — a oni su u čudu gledali njegov iskrivljeni štap.

Kad je taj štap “zakašljao”, životinje su zaspale. Trajno.

Seljani su doznali da je taj čovjek Amerikanac po imenu dr. Theodore R. Flaiz. Otvorio je malu bolnicu u Nuzvidu, pedeset kilometara od sela, i školu za obuku radnika u Narsapurmu, 180 kilometara od tog sela. Kad se htio odmoriti od posla, lovio je na njihovoj planini. Lovinu je poklonio mještanima.

Subotom bi sjedio u sjeni velikog stabla, skinuo kaput i pjevao pjesme. Kad su mještani pitali što pjeva, objasnio je da tako obožava Boga Stvoritelja. “Želimo vidjeti Boga Stvoritelja.” rekli su seljani.

Bijeli čovjek je otvorio crnu Knjigu i naglas pročitao nekoliko rečenica o Bogu Stvoritelju.

Kako se nevolja zbog tigra povećavala, starješine sela su dobili obećanje od bijelog čovjeka da će pomoći. Vezali su kozu za deblo u središtu sela. Na debljim granama načinili su ležaj na kojem je bijeli čovjek mogao spavati. Te su noći vezali konopac za nogu bijelca, a jednog domoroca su zadužili da čuva stražu i povuče konopac te probudi bijelog čovjeka kad naiđe tigar.

U noćnoj tami prišao je veliki tigar. Stanovnik sela trznuo je konopac, probudivši bijelca. On je izvadio svoj iskrivljeni “štap koji kašlje”. Tigar je bio samo ranjen i pobjegao je. Kasnije se vratio, opet je bio ranjen i ponovno je pobjegao. Nakon nekoliko pokušaja tigar je uspavan za stalno.

Nakon toga je prijateljstvo između liječnika Flaiza i seljana postalo jako, i osnovana je mala adventistička zajednica. Jedan od prvih obraćenika — mladić koji je pomogao vezati kozu za drvo i stražario noću — bio je Sundar Rao, moj otac. Bio je kršten 1955. godine.

Danas je Gudem Madhavaram adventističko selo. Obrazovalo se četrdeset pastora i biblijskih radnika i mnogi profesionalni zdravstveni odgajatelji. Subotom cijelo selo dolazi na skup štovati Boga Stvoritelja.

Wilson Measapogu izvršni je tajnik Južnoazijske divizije Adventističke crkve, čije područje uključuje Indiju. Dr. Theodore R. Flaiz bio je zdravstveni misionar Adventističke crkve od 1947. sve do umirovljenja. Umro je 1977. u dobi od osamdeset godina.

*Wilson Measapogu*
