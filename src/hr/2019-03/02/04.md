---
title:  "Robovi, udovice, siročad i stranci"
date:   09/07/2019
---

`Pročitajte Izlazak 23,9. Kakvu poruku Bog upućuje Izraelu u ovom tekstu?`

Kao tek oslobođeni robovi, Izraelci su znali što znači biti potlačen, izrabljivan i ponižen. Dok su slavili svoju slobodu, Bog se pobrinuo da ne zaborave odakle su došli, što znači biti odbačen i što je On učinio da ih oslobodi. Uspostavio je Pashu u znak sjećanja i pružio im priliku da prepričavaju taj događaj: “Rukom jakom izvede nas Jahve iz Egipta, iz kuće ropstva.” (Izlazak 13,14)

`Pročitajte Izlazak 22,21-23. Koliko je sjećanje na njihovo ropstvo bilo važno u vezi s uputama kako se trebaju ophoditi prema onima koji u njihovoj novoj zajednici imaju najmanje sreće?`

Dobivši Deset zapovijedi, uzvici jedva da su utihnuli kada je Mojsije pozvan da provede više vremena s Bogom koji mu daje detaljne naredbe o tome kako ove uzvišene zapovijedi treba primijeniti u životu izraelske zajednice. Čak i prije uputa za gradnju Šatora sastanka, Bog daje tri poglavlja zakona o prikladnom ophođenju prema robovima, koji su bili u oštroj suprotnosti s ophođenjem kakvo su doživjeli mnogi Izraelci. Dobili su zakone koji se bave nasilnim zločinima, imovinom, svakidašnjim životom i načelima za osnivanje sudova koji će provoditi ove zakone i izvršavati pravdu (vidi Izlazak 21-23).

Među ovim zakonima bila je istaknuta briga prema sunarodnjacima u novoj zajednici, kao i briga prema tuđincima i najranjivijima. Ovi ljudi nisu smjeli biti izrabljivani; čak su im dana prava da dođu do hrane na način na koji će biti sačuvano njihovo dostojanstvo, kao što je pabirčenje ostataka usjeva s požnjevenih polja. Takvo ophođenje prema “tuđincima” i strancima nije bilo uobičajeno u starom svijetu. Čini se da čak i danas pojedinci zaboravljaju važna moralna načela koja ovdje nalazimo u vezi s ophođenjem prema drugima.

`Kako vas vaša iskustva čine suosjećajnijima i brižnijima prema nepravdi ili patnji drugih?`
