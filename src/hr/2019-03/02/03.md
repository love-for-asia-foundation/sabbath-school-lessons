---
title:  Deset zapovijedi
date:   08/07/2019
---

`Pročitajte sljedeće tekstove: Matej 22,37-40; Izlazak 20,1-17. Kako vam Isusov sažetak Deset zapovijedi pomaže u njihovom razumijevanju?`

Deset zapovijesti nalikuju na ustav. Nakon kratke preambule koja postavlja temelj zapovijedi koje slijede — u ovom slučaju naglašavanja činjenice da je Bog izbavio svoj narod — u dokumentu se navode bitna načela na kojima je osnovan narod. U ovom slučaju dane su zapovijedi o tome kako ljudi u svojem životu na najbolji način mogu pokazati ljubav prema Bogu i jedni prema drugima. Ne čudi zato što su mnogi narodi s kršćanskim naslijeđem svoje zakone utemeljili na ovim vodećim načelima.

Iako su neke zapovijedi kratke, ne treba podcijeniti širinu njihovog utjecaja i sveobuhvatnost Deset zapovijedi kao zakona života. Na primjer, šesta zapovijed — “Ne ubij!” (Izlazak 20,13) — sažima i obuhvaća “sva djela nepravde koja skraćuju život” kao i “sebično zanemarivanje brige prema napaćenima”. (Ellen G. White, Patrijarsi i proroci, 250; u izvorniku 308) Slično tome, zabrana krađe (vidi Izlazak 20,15) osuđuje “trgovanje robovima, a zabranjuje i osvajačke ratove”. Ona “zahtijeva poštenu isplatu dugova i plaća”, kao i zabranu “svakog pokušaja da se netko okoristi tuđim neznanjem, slabošću ili nesrećom”. (Isto)

Lako možemo reći sebi da nismo loši ljudi. Na primjer, ako nismo neposredno uključeni u ubojstvo ili krađu, može se činiti da je sve što činimo u redu. Međutim, kada je Isus govorio o zapovijedima, jasno je stavio do znanja da se zapovijedi ne ispunjavaju jednostavno time što ćemo činiti određena pravedna djela. Svojim mislima, pobudama, čak i nečinjenjem onoga što znamo da trebamo činiti, kršimo Božji zakon (vidi Matej 5,21-30).

Zamislite društvo u kojem se svaka od Deset zapovijedi ozbiljno shvaća i potpuno primjenjuje u životu. Bilo bi to aktivno, živo društvo u kojem bi svatko s oduševljenjem postupao u skladu s ljubavlju prema Bogu, voleći i brinući se jedni za druge.

`Zašto smo skloni “uskoj primjeni” Deset zapovijedi, često zanemarujući širu primjenu ovih važnih načela u svojem životu? Zašto je u praksi lakše slijediti užu primjenu?`
