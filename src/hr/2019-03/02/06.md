---
title:  Jubilejska godina
date:   11/07/2019
---

Okupivši Izraelce kao narod koji nije imao svoj dom i koji je putovao u Obećanu Zemlju, Bog je znao koliku će važnost zemlja poprimiti kada osnuju svoju novu zajednicu u Kanaanu. Pod vodstvom Jošue, Bog je nadgledao podjelu zemlje po plemenima i obiteljima.

Međutim, On je također znao da će se s vremenom bogatstvo, prilike, sredstva i posjedovanje zemlje sleći u ruke nekolicine. Obiteljske teškoće, loše zdravlje, pogrešne odluke i druge nesreće mogu navesti vlasnike zemlje da prodaju svoju zemlju radi kratkoročnog dobitka ili jednostavno da bi preživjeli, ali to je značilo da će obitelj biti lišena imovine u budućim naraštajima.

Bog je dao rješenje proglasivši da zemlja nikada ne može biti u potpunosti otuđena. Umjesto toga, zemlja je mogla biti prodana samo do sljedeće “jubilejske godine”, kada bi bila vraćena obitelji kojoj je bila dodijeljena. Svaka prodana zemlja mogla je biti otkupljena od strane prodavatelja ili drugog člana prodavateljeve obitelji u bilo kojem trenutku. Ponovimo, Bog podsjeća ljude na njihov odnos s Njim i kako ta zajednica utječe na odnose s drugim ljudima: “Zemlja se ne smije prodati potpuno, jer zemlja pripada meni, dok ste vi samo stranci i gosti kod mene.” (Levitski zakonik 25,23)

`Pročitajte Levitski zakonik 25,8-23. Što mislite, koliko bi društvo bilo drugačije da su se ova načela primjenjivala, pogotovo riječi “nemojte nanositi štete svome bratu”?`

“Svrha propisa što ih je Bog uspostavio bila je da se promiče društvenu jednakost. Mjere subotnje i jubilejske godine u velikoj su mjeri ispravile ono što se u međuvremenu izopačilo u društvenom i političkom ustroju nacije.” (Ellen G. White, Patrijarsi i proroci, 448; u izvorniku 534)

Biblijski povjesničari nisu sigurni jesu li se ovi gospodarski i društveni ciklusi ikada u potpunosti poštovali (vidi 2. Ljetopisa 36,21). Čak i ako nisu, ova pravila pokazuju kako bi svijet izgledao kad bi se Božji zakoni u cijelosti poštovali. Štoviše, oni ističu Božju brigu prema siromašnima i odbačenima, kao i nastojanje da se u našem svijetu na praktičan način pokaže poštenje.
