---
title:  Drugi Kristov dolazak
date:   10/07/2019
---

Mnogi kršćani prepoznaju i slijede biblijske upute o davanju — ili vraćanju — desetine. Obično se navodi tekst u Malahiji 3,10 kao jednostavno pravilo prema kojem vjernici daju deset posto od svojeg prihoda za crkveni rad širenja Evanđelja. Crkve obično imaju stroge smjernice u vezi s upotrebom povjerenih desetina, koje su namijenjene prvenstveno za potporu neposredne službe i evangelizma.

`Pročitajte Ponovljeni zakon 14,22-29. Koja je prema ovim uputama glavna svrha desetine?`

Katkad se nađemo u kušnji da pomislimo kako smo ispunili svoju obvezu davanja kada damo tih deset posto. Međutim, upute dane Izraelcima pokazuju da je deset posto polazna točka. Istraživanja upućuju na zaključak da je tadašnji Izraelac koji je davao prema uputama iz Levitskog zakonika za Gospodnje djelo redovno davao između četvrtine i trećine godišnjih prihoda podupirući svećenike i Svetište, i pomažući siromašnima.

Pojedini proučavatelji Biblije opisuju ovo davanje — pogotovo kada se pomažu stranci, siročad i udovice — kao drugu desetinu. Jasno je da je narod trebao uživati u rezultatima svojega rada i proslavama obilježavati žetvu. Bog je obećao da će ih blagosloviti, pogotovo u novoj zemlji, ali taj blagoslov nisu smjeli uzeti olako ili zaboraviti na one koji nisu bili toliko blagoslovljeni.

Tijekom redovnih godina ovaj dio žetve trebalo je donijeti u Svetište i odatle ga dijeliti. Međutim, svake treće godine Izraelci su posebno bili usredotočeni na dijeljenje blagoslova u svojoj zajednici. U vrijeme tih žetvenih svetkovina posebnu pozornost poklanjali su onima koji su lako mogli biti zanemareni ili zaboravljeni: “… i dadeš levitu, došljaku, siroti i udovici da jedu u mjestima tvojim i nasite se.” (Ponovljeni zakon 26,12)

Prema Božjim uputama, makar dio izraelskih darova trebalo je usmjeriti na pružanje novčane i praktične pomoći onima kojima je pomoć bila najpotrebnija. Ponovimo, ta praksa zasnivala se na sjećanju naroda kako je Bog bio milostiv i pravedan prema njima.

`Pročitajte Ponovljeni zakon 26,1-11. Što im Bog govori? Kako ove riječi trebamo primijeniti na svoj stav prema davanju onima kojima je pomoć potrebna?`
