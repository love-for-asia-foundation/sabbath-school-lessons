---
title:  Bog koji čuje
date:   07/07/2019
---

“Vidio sam jade svoga naroda u Egiptu — nastavi Jahve — i čuo mu tužbu na tlačitelje Njegove. Znane su mi muke njegove.” (Izlazak 3,7) Dugo je čekati četiri stotine godina, pogotovo kada se čeka u uvjetima sve okrutnijeg ropstva. Bog je obećao da će se vratiti svojem narodu i izvesti ga iz Egipta, ali iz naraštaja u naraštaj bili su ostavljeni u toj zemlji da stječu bogatstvo i grade ugled svojim idolopokloničkim tlačiteljima dok se činilo da Bog šuti.

Tada se Bog pokazao na jedinstven način. Pojavio se u grmu koji ne sagorijeva u dalekoj pustinji neočekivanom vođi, prestolonasljedniku, izgnaniku i poniznom pastiru po imenu Mojsije. On je nevoljnom Mojsiju povjerio zadatak, a prvi dio tog zadatka sastojao se u tome da se vrati izraelskom narodu u Egipat s porukom da je Bog čuo i vidio tlačenje koje doživljavaju — i da ih nije zaboravio. On je namjeravao učiniti nešto što će korjenito promijeniti njihove prilike.

`Pročitajte Izlazak 3,16.17. Zašto je bilo važno da Bog ovom posebnom porukom započne otkrivanje plana svojem narodu? Što privlači vašu pozornost u ovoj Božjoj izjavi?`

Međutim, Bog se tu ne zaustavlja. Ne samo da ih je namjeravao povesti u bolju zemlju, već nije želio da Njegov narod napusti Egipat siromašan. Stotinama godina doprinosili su bogatstvu egipatskog kraljevstva. Bog je predvidio da će faraon u početku pružati otpor, ali je uvjerio Mojsija da će Izraelcima biti nadoknađeno za sve godine mukotrpnog rada: “Dobro ću raspoložiti Egipćane prema ovome narodu, pa kad pođete, nećete poći praznih ruku.” (Izlazak 3,21)

Nakon mnogo godina tlačenja, Bog je iskoristio priliku da s ovim nekadašnjim robovima uspostavi novi oblik društva. Želio je da žive drugačije i osnuju društvo koje će biti održivo i ostvarivo. Njegov je plan bio da ovaj novi oblik društva postane uzor okolnim narodima i da blagoslovi koje oni prime od Boga, kao i u Abrahamovom slučaju, budu blagoslov čitavom svijetu.

`Koliko je vama važno da Bog vidi patnju svojega naroda u svijetu i čuje njihov vapaj za pomoć? Što vam to govori o Bogu? Pročitajte Izlazak 4,31.`
