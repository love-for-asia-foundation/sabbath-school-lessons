---
title:  Dva razloga za svetkovanje subote
date:   15/07/2019
---

`Pročitajte sljedeće tekstove: Izlazak 20,8-11; Ponovljeni zakon 5,12-15. Kako se ove dvije inačice četvrte zapovijedi dopunjuju?`

Sjećanje je važan dio odnosa koji Bog želi ponovno uspostaviti sa svojim narodom, odnosa koji se temelji na činjenici da je Bog naš Stvoritelj i Otkupitelj. Obje uloge javljaju se u ove dvije inačice četvrte zapovijedi i usko su povezane sa subotom i njezinim svetkovanjem.

Izišavši iz zemlje u kojoj je prevladavalo toliko mnogo lažnih bogova, Izraelci su se trebali sjećati prave Božje uloge kao Stvoritelja. Subota je u tome bila ključna. Učinjena je još značajnijom u okviru tjednog ciklusa izlijevanja dodatne mane u petak, što je bio snažan primjer Njegove stvaralačke sile. U četvrtoj zapovijedi u Izlasku 20, Bog je najjasnije otkriven kao naš Stvoritelj.

Za razliku od toga, njihovo izbavljenje, otkupljenje i spasenje središte su četvrte zapovijedi u Ponovljenom zakonu 5. To je bio izvještaj koji su Izraelci trebali redovno prepričavati; to su posebno mogli činiti u subotu. U početku se izvještaj odnosio na stvarno, fizičko izbavljenje iz egipatskog ropstva, ali kako je njihovo razumijevanje Boga i Njegovog spasenja raslo, subota je postala i tjedni simbol proslavljanja njihovog duhovnog spasenja.

Oba ova razloga za svetkovanje subote odnosila su se na obnavljanje odnosa između Boga i Njegovog naroda: “Dadoh im i svoje subote, kao znak između sebe i njih, neka znaju da sam ja Jahve koji ih posvećujem.” (Ezekiel 20,12) Kao što smo vidjeli, to se nije odnosilo samo na ovaj narod. Na temelju ovog odnosa, trebali su osnovati novi oblik društva koje će biti obazrivo prema odbačenima i koje će donositi blagoslov široj zajednici.

“Zato ti je zapovjedio Jahve, Bog tvoj, da držiš dan subotni.” (Ponovljeni zakon 5,15) Ako svetkujemo subotu tako da se sjećamo i proslavljamo svoje stvaranje i svoje otkupljenje, nastavit ćemo razvijati odnos ne samo s Bogom, već i s ljudima oko nas. Bog je milostiv prema nama; prema tome, i mi trebamo biti milostivi prema drugima.

`Na koje nas načine svetkovanje subote treba učiniti boljim, ljubaznijim, brižnijim i suosjećajnijim ljudima?`
