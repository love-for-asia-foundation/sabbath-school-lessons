---
title:  Subotnji odmor za zemlju
date:   18/07/2019
---

Kao što smo vidjeli, subota je bila utkana u životni ciklus izraelskog naroda. Međutim, načelo o suboti nije se ticalo samo jednog dana u tjednu. Obuhvaćalo je i poseban odmor svake sedme godine, dostižući vrhunac u jubilejskoj godini nakon sedam puta po sedam godina, što znači svake pedesete godine.

`Pročitajte Levitski zakonik 25,1-7. Što je posebno u ovoj uputi? Na koje načine možete utkati ovo načelo u svoj život i rad?`

Subotnja godina pružala je mogućnost da njive jedne godine ostanu neobrađene. To je izvanredan čin upravljanja zemljom, a mudrost ove ratarske prakse široko je priznata.

Sedma godina bila je značajna i za robove (vidi Izlazak 21,1-11). Ako bi se bilo koji Izraelac toliko zadužio da je morao prodati sebe u ropstvo, bivao je oslobođen sedme godine. Slično tome, na kraju sedme godine bili su otpisivani i neotplaćeni dugovi (vidi Ponovljeni zakon 15,1-11).

Poput mane koju je Bog davao Izraelcima u pustinji, izostavljanje sjetve jedne godine bilo je djelo povjerenja da će im Bog dati dovoljno u godini koja prethodi i od onoga što će zemlja sama roditi u subotnjoj godini. Slično tome, oslobađanje robova ili opraštanje dugova bilo je čin milosti, ali i povjerenja u Božju silu da će zadovoljiti njihove potrebe. U određenom smislu Izraelci su trebali naučiti da ne moraju tlačiti druge da bi imali dovoljno za svoj život.

Subotnja načela trebala su biti usko povezana sa strukturom izraelskog društva kao cjeline. Slično tome, svetkovanje subote u naše vrijeme treba biti duhovna disciplina koja će vršiti utjecaj na sve ostale naše dane. U praktičnom smislu subota je jedan od načina da u svojem životu primijenimo Isusove upute da prvo tražimo Božje kraljevstvo: “Jer zna Otac vaš nebeski da vam je to sve potrebno. ... A to će vam se sve nadodati.” (Matej 6,32.33)

`Kako svetkovanje subote treba utjecati na ostalih šest dana u tjednu? Jer ako ste pohlepni, sebični i nemarni od nedjelje do petka, je li važno ako niste takvi subotom? (Niste li takvi subotom ako se ponašate na taj način čitav tjedan?)`
