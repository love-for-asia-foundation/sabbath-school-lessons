---
title:  Dovoljna količina mane
date:   14/07/2019
---

Nakon brojnih naraštaja koji su živjeli u ropstvu i društvenoj degradaciji do koje su takvi uvjeti doveli Njegov potlačen narod, Bog je nastojao podići novooslobođeni Izrael upućujući ih na bolji način života davši im zakone kako bi na najbolji mogući način uredili svoje novo društvo. Jedan od prvih koraka ovog procesa sastojao se od praktične i zorne pouke.

Nakon punih četrdeset godina lutanja kroz pustinju, ovakav ritam života, vidljivi dokaz Božje skrbi i nesebičnosti, trebao je postati dio kulture izraelskog društva. Javio se u obliku mane, hrane koja se svakog jutra nalazila na tlu oko izraelskog tabora.

`Pročitajte Izlazak 16,16-18. Što mislite, što prikazuje posebna mjera koja je određena za jednu osobu?`

U 2. Korinćanima 8,10-15 Pavao navodi ovaj izvještaj kao primjer kako kršćani trebaju davati: “U sadašnjoj prigodi neka vaš (zemaljski) suvišak priteče u pomoć njihovoj oskudici, da bi i njihov (duhovni) suvišak pritekao u pomoć vašoj oskudici, kako bi zavladala jednakost.” (14. redak)

Pouka upućena Izraelcima, i nama, bila je da je Bog osigurao dovoljno za svoj narod i djela stvaranja. Ako uzmemo samo ono što nam je potrebno i spremni smo dijeliti svoj suvišak s drugima, svi će biti zbrinuti i osigurani. Prikupljanje samo onoliko koliko je bilo dovoljno za određeni dan iziskivalo je od naroda vjeru da će sljedećeg dana biti još hrane. Potlačeni narod, kao što su bili izraelski robovi, borio se za vlastiti opstanak, ali Bog je želio da pokažu život povjerenja, velikodušnosti i dijeljenja.

Međutim, postojala je još jedna, još izuzetnija, dimenzija ove prakse. Svakog petka na zemlju se izlijevala dvostruka mjera mane, i tog dana — i samo tog dana — narod je trebao skupljati dodatnu manu u okviru pripreme za subotu. Dvostruka količina za subotu pomogla im je da se na još jedan način nauče oslanjati na Boga za sve svoje potrebe. Ova dodatna količina mane, čin Božje milosti, omogućila im je da se još potpunije raduju odmoru koji im je Bog obećao u subotu sedmog dana.

`Što možemo činiti u petak kako bismo još više uživali u onome što nam Bog nudi u subotu?`
