---
title:  Dan jednakosti
date:   16/07/2019
---

Letimičnim čitanjem Deset zapovijedi u Izlasku 20 i Ponovljenom zakonu 5 zapažamo da je četvrta zapovijed najopširnija. Dok neke zapovijedi sadrže samo nekoliko riječi (u hebrejskom neke sadrže samo dvije riječi), četvrta zapovijed daje prostora pitanjima zašto, kako i tko se treba sjećati subotnjeg dana.

`Pročitajte Izlazak 20,8-11. Što ova zapovijed govori o slugama i strancima, čak i o životinjama, i na što ukazuje?`

Među ovim pojedinostima o suboti upadljiva je usredotočenost na druge. Sigve K. Tonstad tvrdi da je ovakva vrsta zapovijedi jedinstvena među svim kulturama svijeta. Zapovijed o suboti, objašnjava on, “postavlja prioritete od dna prema vrhu, a ne od vrha prema dnu, brinući se prvo za najslabije i najranjivije članove društva. Oni kojima je odmor najviše potreban — robovima, strancima koji tu borave i teretnim životinjama — izdvojeni su i posebno spomenuti. U odmoru sedmog dana nepovlašteni, čak i nijeme životinje, pronalaze saveznika.” (The Lost Meaning of the Seventh Day [Michigan: Andrews University Press, 2009.], 126,127)

Zapovijed posebno naglašava da je subota dan kojem se svi trebaju radovati. U svjetlu subote svi smo jednaki. Ako ste poslodavac, nemate pravo prisiljavati svoje radnike da rade subotom. To je zbog toga što je Bog i njima dao dan odmora. Ako ste radnik — ili čak rob — subota vas podsjeća da je Bog i vas stvorio i otkupio.

Bog vas poziva da to proslavite na način koji se razlikuje od vaših uobičajenih dužnosti. Čak i oni koji ne pripadaju narodu koji svetkuje subotu, “došljak koji se nađe unutar tvojih vrata” (Izlazak 20,10), trebaju imati koristi od subote.

Ovakva misao donijela je izuzetnu promjenu gledišta izraelskog naroda. Bila je nova u odnosu na njihovo iskustvo ropstva i odbačenosti. Sada kada su se trebali utvrditi u novoj zemlji, Bog nije želio da usvoje navike svojih nekadašnjih tlačitelja. Osim što im je dao detaljne zakone za uređenje njihovog društva, na snažan im je način dao (i svima nama) tjedni podsjetnik o tome koliko smo svi jednaki pred Bogom.

`Kako možete širiti istinu o suboti u svojoj društvenoj zajednici, odnosno kako drugi u vašoj društvenoj zajednici mogu doživjeti prednosti vašeg svetkovanja subote?`
