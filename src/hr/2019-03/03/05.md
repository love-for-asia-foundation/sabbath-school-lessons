---
title:  Dan iscjeljivanja
date:   17/07/2019
---

Iako je iskonsko viđenje subote i njezinog svetkovanja bilo široko i sveobuhvatno, ona se za mnoge vjerske vođe pretvorila u nešto sasvim drugo do trenutka kada je Isus došao na Zemlju. Umjesto da bude dan slobode i jednakosti, postala je dan ljudskih tradicionalnih pravila i ograničenja. Isus je upravo toga dana ustao protiv takvih stavova, pogotovo kada su bili nametani drugima.

Zanimljivo je što je On brojna izlječenja učinio u najvećoj mjeri baš u subotu. Čini se da je Isus namjerno činio ova čuda u subotu, a ne u neke druge dane, kako bi pokazao što bi ona trebala značiti. Isus je u ovim izvještajima često govorio zašto je prikladno liječiti subotom, a farizeji su koristili Njegove izjave kao izgovor da nastave svoje urotničke planove da Ga ubiju.

`Pročitajte izvještaje o Isusovim izlječenjima u subotu: Matej 12,9-13; Marko 1,21-26; 3,1-6; Ivan 9,1-16. Koje ste najznačajnije pojedinosti zapazili u ovim izvještajima?`

Isus je potvrdio važnost subote. Mi trebamo postaviti granice subotnjeg vremena da bismo ga sačuvali posebnim i kako bismo u taj dan izgrađivali svoj odnos s Bogom, svojom obitelji, Crkvom i zajednicom. Međutim, svetkovanje subote ne treba biti sebično i vezano samo za nas. Kao što je Isus rekao: “Tako, dopušteno je subotom činiti dobro.” (Matej 12,12 — Varaždinska Biblija)

Mnogi vjernici čine dobro brinući se o drugima. Međutim, mnogi od nas smatraju da trebamo više pomagati. Znamo da se Bog brine o nevoljnima, potlačenima i zaboravljenima, i da se i mi trebamo brinuti o njima. Budući da nam je naloženo da se ne bavimo svojim uobičajenim poslovima i budući da smo oslobođeni pritiska koji osjećamo u tjednu, u subotu se možemo usredotočiti na brigu o drugima, što je jedan od načina pravog i aktivnog svetkovanja subote: “Prema četvrtoj zapovijedi, subota je posvećena odmoru i bogoslužju. Svi svjetovni poslovi se prekidaju, a djela milosrđa i velikodušnosti u skladu su s Gospodnjom namjerom. ... Olakšati patnje ranjenima i utješiti ožalošćene djela su ljubavi koja čine čast Gospodnjem svetom danu.” (Ellen G. White, Welfare Ministry, 77)

`Što činite subotom za dobro drugih?`  
