---
title:  Sažaljenje i pokajanje
date:   02/09/2019
---

Isprepleteni izvještaji o spasenju i velikoj borbi pozivaju nas da priznamo istinu o životu koja je bitna za naše razumijevanje svijeta i sebe, a koja glasi: mi i naš svijet smo pali, slabi i grešni. Naš svijet nije onakav kakav je stvoren pa iako još uvijek nosimo obličje Boga koji nas je stvorio, mi smo dio oslabljenog svijeta. Grijeh u našem životu je zlo koje uzrokuje toliku bol, tlačenje i izrabljivanje širom svijeta.

Prema tome, u redu je da osjetimo bol, nelagodu, tugu i nesreću ovoga svijeta i života ljudi koji nas okružuju. Trebali bismo biti roboti da ne bismo osjetili muku života. Jadikovanje u Psalmima, Jeremijina žalost i tuga drugih proroka, Isusove suze i sažaljenje pokazuju da je ovakva reakcija na svijet i njegovo zlo normalna, pogotovo kad se radi o onima koji su često pogođeni tim zlom.

`Pročitajte sljedeće tekstove: Matej 9,36; 14,14; Luka 19,41.42; Ivan 11,35. Što je u svakom od ovih tekstova pokrenulo Isusovo sažaljenje? Kako naše srce može smekšati prema boli koja nas okružuje?`

Ne trebamo zaboraviti da grijeh i zlo nisu samo “negdje tamo”, posljedica pada nekoga drugog: “Ako tvrdimo da grijeha nemamo, sami sebe varamo, i u nama nema istine.” (1. Ivanova 1,8) Prema razumijevanju biblijskih proroka, grijeh nije postao koban prvenstveno zato što je netko prekršio “pravila”, već zato što je narušio odnos između Boga i Njegovog naroda, i zato što naš grijeh povređuje druge ljude. Ovo se može dogoditi u užem ili širem opsegu, ali je u pitanju isto zlo.
Sebičnost, pohlepa, zloba, predrasude, neznanje i nemar korijen su svih zala, nepravde, siromaštva i tlačenja u svijetu. Priznanje vlastite grešnosti prvi je korak u suočavanju s ovim zlom, kao i prvi korak da dopustimo da Božja ljubav zauzme svoje mjesto u našem srcu: “Ako priznajemo svoje grijehe, vjeran je on i pravedan: oprostit će nam grijehe i očisti nas od svake nepravednosti.” (1. Ivanova 1,9)

`Pogledajte sebe. U kojem ste smislu i vi slabi i dio većeg problema? Što je jedini odgovor i gdje ga jedino možemo potražiti?`
