---
title:  Milosrđe i dobra djela
date:   03/09/2019
---

`Svojim riječima ukratko izložite tekst u Efežanima 2,8-10. Što ovi redci govore o odnosu između milosrđa i dobrih djela?`

Biblija kaže da smo, između ostalog, stvoreni da se klanjamo Bogu i služimo drugima. Samo u mašti možemo pokušati shvatiti kako bi ti postupci izgledali u bezgrešnom okruženju.

Mi sada zbog grijeha poznajemo samo slabi i pali svijet. Na našu sreću, Božja milost, izražena i ostvarena u Isusovoj žrtvi prinesenoj za grijehe svijeta, otvara put oprostu i iscjeljenju. Dakle, čak i usred ove narušene stvarnosti naš život potpunije postaje Božje djelo, a Bog nas koristi kao svoje suradnike u iscjeljivanju i obnovi života drugih ljudi (vidi Efežanima 2,10). “Onaj tko prima, treba dalje davati. Pozivi za pomoć dolaze sa svih strana. Bog poziva ljude da radosno služe svojim bližnjima.” (Ellen G. White, Služba liječenja, 54; u izvorniku 103)

Ponovimo još jednom, mi ne činimo dobra djela — ne brinemo se o siromašnima, ne podižemo potlačene, ne hranimo gladne — da bismo zaradili spasenje ili položaj pred Bogom. U Kristu vjerom zauzimamo položaj pred Bogom koji vrijedi. Bolje rečeno, mi prepoznajemo sebe kao grešnike i kao žrtve grijeha koje Bog usprkos svemu voli i koje je otkupio. Iako se još borimo sa sebičnošću i pohlepom, samopožrtvovna Božja milost nudi nam novi život i ljubav koja će preobraziti naš život.

Kada pogledamo na križ, vidimo uzvišenu i potpunu žrtvu prinesenu za nas, i uviđamo da ne možemo dodati ništa onome što nam se nudi u Kristu. Međutim, to ne znači da ne trebamo učiniti nešto kao odgovor na ono što nam je dano u Kristu. Naprotiv, moramo odgovoriti, a koji je bolji način da odgovorimo na ljubav koja nam je pokazana nego da je i mi pokažemo drugima?

`Pročitajte 1. Ivanova 3,16.17. Što ovi redci tako snažno govore o tome kakav treba biti naš odgovor na križ?`
