---
title:  Živjeti u skladu s Evanđeljem
date:   31/08/2019
---

> <p></p>
> “Da, milošću ste spašeni — po vjeri. To ne dolazi od vas; to je dar Božji! To ne dolazi od djela da se tko ne bi hvalisao. Njegovo smo, naime, stvorenje, stvoreni u Kristu Isusu radi djela ljubavi koja Bog unaprijed pripremi da u njima živimo.” (Efežanima 2,8-10)

### Biblijski tekstovi
Rimljanima 8,20-23; Ivan 3,16.17; Matej 9,36; Efežanima 2,8-10; 1. Ivanova 3,16.17; Otkrivenje 14,6.7.

Čim počnemo govoriti o Božjim zapovijedima, zahtjevima ili uputama, suočavamo se s kušnjom da pomislimo kako na neki način onim što činimo možemo zaraditi spasenje ili steći Božju naklonost. Međutim, u Bibliji se ponavlja da smo grešnici spašeni Božjom milošću zahvaljujući Isusu i Njegovoj smrti na križu. Što tome možemo dodati? Ili kao što je Ellen G. White zapisala: “Kad biste spojili sve što je dobro, sveto, plemenito i lijepo u čovjeku, a zatim to predstavili Božjim anđelima kao doprinos spasenju ljudske duše ili kao zasluge, prijedlog bi bio odbačen kao izdajnički čin.” (Faith and Works, 24)

Naša djela milosrđa i suosjećanja prema nevoljnima ne trebaju biti shvaćena kao legalistička. Kada rastemo u spoznaji i razumijevanju spasenja, odnos između Božje ljubavi i Njegove brige o siromašnima i potlačenima bit će prenesen na nas, primatelje Njegove ljubavi. Pošto smo je primili, moći ćemo je i dati. Kada vidimo koliko Bog voli nas, uviđamo da voli i druge i da nas poziva da i mi pokažemo ljubav prema njima.

**Oikos: Ovog tjedna čitamo iz knjige Ellen G. White, Djela apostolska, Znaci vremena, 2011., poglavlje 57**
