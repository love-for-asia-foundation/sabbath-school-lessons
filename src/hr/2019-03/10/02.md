---
title:  "“Da, Bog je tako ljubio...”"
date:   01/09/2019
---

Tekst u Ivanu 3,16 glasi: “Da, Bog je tako ljubio svijet...” Izvorna grčka riječ kosmos znači “svijet kao stvorena, uređena jedinica”. (The SDA Bible Commentary, sv. 5, 929) Ovaj redak govori o spasenju čovječanstva, ali plan spasenja ima utjecaja na sva djela stvaranja.

`Pročitajte Rimljanima 8,20-23. Što ovi redci uče o općim pitanjima u planu spasenja?`

Naravno, spasenje se s jedne strane tiče svakoga od nas u našem osobnom odnosu s Bogom. Međutim, to nije sve. Opravdanje nije samo oprost grijeha. U idealnom smislu odnosi se i na to kako preko Isusa i sile Duha Svetoga Gospodin stvara Božju obitelj koja slavi oprost i sigurnost spasenja time što, između ostalog, svjedoči svijetu svojim dobrim djelima.

`Pročitajte Ivan 3,16.17. Kako 17. redak doprinosi širem razumijevanju 16. retka?`

Jasno nam je da Bog voli i druge ljude, a ne samo nas. On voli one koje mi volimo, i tome se radujemo. On voli i one koji Ga još nisu upoznali, i prepoznavanje ove istine potiče nas da im se približimo. Međutim, On također voli one u čijem nam društvu nije ugodno ili one kojih se plašimo. Bog voli sve ljude, svuda, čak i one koje možda mi ne volimo.

Ta je ljubav prigodom stvaranja pokazana na djelu. Biblija neprestano upućuje na svijet oko nas kao na dokaz Božje dobrote: “Koji čini da njegovo sunce izlazi nad zlima i dobrima, i da kiša pada pravednima i nepravednima.” (Matej 5,45) Čak je i sam život dar od Boga i bez obzira na odgovor pojedinca ili njegov stav prema Bogu, svaka je osoba primatelj tog dara.

`Kako se naš stav prema drugima i njihovim prilikama treba promijeniti kada prepoznamo da su oni bića koja je Bog stvorio i koja voli?`
