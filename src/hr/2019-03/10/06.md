---
title:  Vječno Evanđelje
date:   05/09/2019
---

Navješćivanje Evanđelja “svakom narodu i plemenu, jeziku i puku” (Otkrivenje 14,6) nastavilo se kroz kršćansku povijest. Međutim, Otkrivenje opisuje da će se objavljivanje ove Radosne vijesti o Isusu i svemu što ona obuhvaća obnoviti na svršetku vremena.

`Pročitajte Otkrivenje 14,6.7. Kako je Evanđelje — najčešće sažeto retkom u Ivanu 3,16 — uključeno u anđeosku poruku u 7.`

Tekst u Otkrivenju 14,7 spaja tri ključna elementa koja smo već zapazili u ovom proučavanju o Božjem postupanju prema zlu, siromaštvu i tlačenju u biblijskom izvještaju:

**Sud.** Poziv na sud — na izvršenje pravde — poziv je koji ponavljaju oni koji su podnosili tlačenje tijekom povijesti. Na sreću, Biblija prikazuje Boga kao Onoga koji čuje plač ožalošćenih. Kao što je često izraženo u Psalmima, oni prema kojima se nepošteno postupalo, sud smatraju radosnom viješću.

**Bogoslužje.** Spisi hebrejskih proroka često povezuju bogoslužje i dobra djela, pogotovo kada uspoređuju bogoslužje onih koji tvrde da su Božji narod s nepravdama koje su počinili i čine. U Izaiji 58, na primjer, Bog je jasno rekao da se bogoslužje kakvo najviše želi sastoji od djela ljubaznosti i brige prema siromašnima i nevoljnima (vidi Izaija 58,6.7).

**Stvaranje.** Kao što smo vidjeli, Božji poziv da činimo pravicu zasniva se na činjenici da smo svi stvoreni na Njegovu sliku i da nas voli, da smo svi vrijedni u Njegovim očima i da nitko ne treba biti izrabljivan ili tlačen radi nepravednog dobitka ili tuđe pohlepe. Ovakvo objavljivanje Evanđelja na svršetku vremena širok je i dalekosežan poziv da prihvatimo izbavljenje, otkupljenje i obnovljenje koje Bog želi podariti palom čovječanstvu. Stoga čak i usred pitanja u vezi s pravim i lažnim bogoslužjem i progonstvima (vidi Otkrivenje 14,8-12), Bog će imati ljude koji će se čak i usred najvećeg zla zalagati za ono što je pravo, za Božje zapovijedi i vjeru Isusovu.

`Na koje sve načine možemo služiti onima kojima je potrebna pomoć, dijeleći s njima istodobno i nadu i opomenu koje pronalazimo u trostrukoj anđeoskoj vijesti?`
