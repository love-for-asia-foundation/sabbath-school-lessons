---
title:  Jakov pravednik
date:   29/08/2019
---

Prema kršćanskoj predaji Jakov, Isusov brat ili polubrat, postao je vođa prve Crkve u Jeruzalemu i upravo je on predsjedao saborom u Jeruzalemu (vidi Djela 15; Galaćanima1; 2). Ako je tako, onda je vjerojatno on pisac poslanice sačuvane u Bibliji kao Jakovljeva poslanica.

Ime Jakov bilo je uobičajeno ime u to vrijeme, ali ako je u pitanju ista osoba, on je mogao biti i crkveni vođa poznat kao Jakov Pravednik, što ukazuje na mudrog vođu koji je na pravi način postavio prioritete kad je u pitanju ophođenje prema drugima i briga o zaboravljenima i potlačenima. Knjiga koja nosi njegovo ime opisana je kao “novozavjetna knjiga izreka”, jer je usredotočena na praktičnu pobožnost i mudro življenje Božjih sljedbenika. Pisac Jakovljeve poslanice podsjeća svoje kršćanske čitatelje da budu “izvršioci riječi, a ne samo slušaoci koji zavaravaju sami sebe” (Jakov 1,22), i da se prava vjera — čista i bez mane pred Bogom — brine o nevoljnima i potlačenima i odupire utjecaju društva (vidi Jakov 1,27).

`Pročitajte Jakov 2,1-9; 5,1-5. Kako se Jakovljev stav prema bogatima razlikuje od uobičajenog stava u većini društava? Što savjetuje o tome kako se treba odnositi prema bogatima i siromašnima u crkvenoj zajednici?`

Jakov tvrdi da nekome nećemo pružiti utjehu ako mu poželimo sve najbolje — čak i Božji blagoslov — dok on podnosi hladnoću i glad. Pružanje hrane i odjeće bit će mnogo korisnije u izražavanju i pokazivanju brige prema njima od svih plemenitih osjećaja i lijepih želja (vidi Jakov 2,14-16). Jakov ovo koristi kao primjer uzajamnog utjecaja vjere i djela u okviru našeg odnosa s Bogom. On također ponavlja (Jakov 2,8) da je Isus učio da ljubimo bližnje kao sebe, pokazujući kako ovu zapovijed treba izvršavati u svakidašnjem životu. Bogu i ljudima služimo ne zato da bismo zaradili spasenje, već zato što tako pokazujemo pravu vjeru.

`Zašto čak i podsvjesno veću pozornost posvećujemo bogatima?`
