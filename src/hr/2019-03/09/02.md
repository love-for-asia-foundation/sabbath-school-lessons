---
title:  Nova vrsta zajednice
date:   25/08/2019
---

Nakon Isusovog uzašašća i izlijevanja Duha Svetoga na blagdan Pedesetnice, skupina vjernika, čiji je broj brzo rastao, osnovala je prvu Crkvu, novu vrstu zajednice među Isusovim sljedbenicima, koju su u početku vodili Isusovi prvi učenici. Međutim, ova nova zajednica nije bila njihova tvorevina; ona je utemeljena na Isusovom nauku i službi i dugoj povijesti hebrejskog Pisma i njihovih proroka.

`Pročitajte Djela 2,42-47; 4,32-37. Koji su ključni elementi u ovim opisima prve Crkve?`

Dok Izraelci nikada nisu u potpunosti uspjeli uspostaviti pravedno i velikodušno društvo, rana crkvena zajednica ozbiljno je shvatila nalog „da ne bude siromaha kod tebe“ (Ponovljeni zakon 15,4). Jedan od praktičnih izraza njihove vjere bio je dijeljenje materijalnih dobara — prodavali su čak i svoja imanja i tako doprinosili rastu novčanih sredstava (vidi Djela 4,34-5,2) — da bi zadovoljili potrebe drugih vjernika, kao i da bi postali blagoslov onima koji nisu pripadali mladoj zajednici, pogotovo preko službe izlječenja (vidi Djela 3,1-11; 5,12-16).

Ova zajednica ni na koji način nije bila utopijsko društvo. Kako se broj vjernika povećavao, rasla je napetost oko upravljanja ovim sredstvima, posebno oko svakidašnjeg dijeljenja hrane udovicama (vidi Djela 6,1). Učenici, koji su prirodno bili vođe zajednice, željeli su se usredotočiti na propovijedanje Evanđelja. Da bi riješili nastalu situaciju, bilo je potrebno izvršiti reorganizaciju. Stoga je bilo izabrano sedam ljudi koji će se baviti praktičnim pitanjima crkvene zajednice. Ovo je možda bilo prvo prepoznavanje različitih službi i sposobnosti potrebnih u Crkvi; u isto vrijeme, to je bio pokazatelj koliko je važna praktična služba u crkvenom životu i svjedočenju. “Ovo isto načelo pobožnosti i pravednosti koje je u vrijeme Mojsija i Davida trebalo voditi vođe u Božjem narodu, trebali su slijediti oni kojima je bio povjeren nadzor nad organiziranom Božjom crkvom u kršćansko doba.” (Ellen G. White, Djela apostolska, 59; u izvorniku 95)

`Pokušajte zamisliti kakve su prilike vladale u toj prvoj zajednici. Kako mi danas možemo njegovati ta ista načela?`
