---
title:  Srnina služba i svjedočenje
date:   26/08/2019
---

Kada se Crkva počela širiti — kako je Isus pretkazao — “u Jeruzalemu, u svoj Judeji, u Samariji i sve do kraja zemlje” (Djela 1,8), novi vjernici prihvaćali su Isusovu vjeru i službu. Među njima je bila i Srna — poznata i kao Tabita — iz grada Jope. Ona je ozbiljno shvatila Isusov nalog da odijeva gole, jer to čini Isusu osobno (vidi Matej 25,38.40).

`Pročitajte izvještaj o Srni i njezinoj službi u Djelima 9,36. Kako vaš život i služba mogu biti opisani na sličan način? Kako biste voljeli da budu opisani?`

Čini se da je Srnina služba bila takva da je njezina uloga “učenice” (vidi Djela 9,36), njezina vjernost, energija i usmjerenost na druge bila poznata čak i izvan njezinog rodnog grada.

Kada je Petar posjetio grad nedaleko od Jope, stanovnici Jope zamolili su ga da dođe jer je Srna iznenada umrla (vidi Djela 9,37-41). Kada je stigao u Jopu, pred Petra su izišli mnogi kojima je Srna pomogla svojim zalaganjem za siromašne. Pokazali su mu odjeću koju je sašila i rekli kako je mnogima pružila pomoć.

Naravno, to što se Petar tada pomolio za Srnu i što ju je Bog vratio u život, nije jamstvo da će onima koji posvete svoj život službi drugima biti sve dobro u životu. Uostalom, Srna je podnijela bolest i smrt, dok je Stjepan, jedan od prvih đakona, određenih da služi udovicama u crkvi, postao prvi mučenik (vidi Djela 7,54-60). Život posvećen službi nije put na kojem se sve odvija glatko; katkad to može biti put brojnim poteškoćama.

Međutim, u ovom izvještaju Bog je, upotrijebivši činjenicu da je narod u Srninom životu i smrti prepoznao Njegovu ljubav i silu, izvršio snažan utjecaj na stanovnike Jope: “Vijest o tom raširi se po svoj Jopi te mnogi prigrliše vjeru u Gospodina.” (Djela 9,42)

`Kad biste vi umrli, bi li ljudi žalili za onim što ste činili, bi li im vaš rad nedostajao, kao što su se stanovnici Jope sjećali Srnine službe i žalili za njom?`

`Kako u baštinu možemo ostaviti bolju službu? Koje praktične sposobnosti i vještine posjedujete — poput Srnine vještine šivanja odjeće — koje možete upotrijebiti u službi drugima?`
