---
title:  Davanje kao način objavljivanja evanđelja
date:   27/08/2019
---

Apostol Pavao je nakon obraćenja prihvatio zadaću da odnese Evanđelje u poganski svijet. Uspjeh koji mu je Bog podario, pokrenuo je značajna pitanja o odnosu između židovskih korijena nastale kršćanske vjere i novih Isusovih sljedbenika iz poganstva. Na saboru u Jeruzalemu susreli su se kršćanski vođe iz judaizma i poganstva, razgovarali o tome i tražili Božje vodstvo u vezi s ovim složenim pitanjima. Izvještaj o tom sastanku i njegovi zaključci zabilježeni su u Djelima 15.

Međutim, u izvještaju o ovom sastanku u Galaćanima 2, Pavao dodaje još jednu važnu pojedinost uputama koje je primio nakon sabora u Jeruzalemu za svoju daljnju službu među poganima: “Jedino su htjeli da se i dalje sjećamo siromaha; to je baš ono što sam brižno i činio.” (Galaćanima 2,10)

Pavao je težio ovom cilju osobno (vidi Djela 20,35) i u svojoj službi. Poput prve Crkve u Jeruzalemu, Pavao je proširio viđenje kršćanske zajednice o prihvaćanju svih vjernika.

`Pročitajte 2. Korinćanima 8,7-15. Kako Pavao povezuje Evanđelje i velikodušno davanje?`

Pavao spominje i dva starozavjetna teksta ne bi li potaknuo vjernike na velikodušnost i brigu o drugim vjernicima u teškim okolnostima. Naveo je izvještaj o Božjem velikodušnom davanju mane izraelskom narodu u pustinji kao model davanja i dijeljenja među širom crkvenom zajednicom (vidi 2. Korinćanima 8,15). Također je naveo Psalam 112,9: “Razdijeli, dade siromasima; njegova dobrotvornost ostaje zauvijek.” (2. Korinćanima 9,9)

Pavao je poticao svoje čitatelje da voljno daju, da redovno odvajaju dio svojih prihoda, jer će im to olakšati prikupljanje kada on ili Tit posjete njihovu crkvu kako bi skupljene darove odnijeli potrebitim kršćanima u Jeruzalem. On je upotrijebio primjer jedne crkve da bi ohrabrio druge crkve da pokažu sličnu velikodušnost. “Oni će, zahvaljujući vašoj prokušanosti u ovoj službi milosrđa, hvaliti Boga zbog vašega pokornog priznavanja Kristove Radosne vijesti i zbog darežljiva dijeljenja dobročinstva njima i svima.” (2. Korinćanima 9,13)

`Kako treba postaviti prioritete u davanju kada nismo u mogućnosti dati za svaki izloženi cilj ili potrebu?`  
