---
title:  Iskustvo
date:   30/08/2019
---

**Oprost finskog oca**

Finska je bila zaglavljena u krvavom građanskom ratu 1918. godine. Borci sastavljeni od radničke klase zvani crveni, bili su u sukobu s ljudima koje su zvali bijelima, uglavnom iz srednje i više društvene zajednice.

Moj pradjed Viktor Ståhlberg molio je svojeg sina, mojeg ujaka Väinöa Ståhlberga, da se ne pridružuje redovima bijelih. Viktor, koji se prije tri godine pridružio Crkvi adventista sedmog dana, naveo je Isusove riječi iz Mateja 26,52:

“Jer svi koji uzmu mač, od mača će poginuti.”

“Molim te, sine moj, ne idi s prijateljima u vojsku”, rekao je.

No, Väinö je osjetio snažan poticaj da se bori za ono u što je vjerovao i napustio je dom pod okriljem noći. Susreo se s prijateljima u jednom zaljevu rano u nedjelju ujutro.

Gotovo odmah, vojnici crvenih uhvatili su Väinöa i ostale. Kasnije se pokazalo da je kućna pomoćnica, koja se zaljubila u Väinöa, otkrila njegove planove simpatizeru crvenih, koji je obavijestio njihovu vojsku.

Te noći mladiće su stavili na sanjke s konjskom vučom i dva naoružana vojnika crvenih odvezla su ih na zaleđeni zaljev.

Vojnici su izrezali rupu u ledu i naredili zatvorenicima da stoje u redu. Väinö je to odbio i ubili su ga na licu mjesta. Tada su ubili još tri mladića. Dvojica su pokušala pobjeći, ali i oni su ubijeni.

Nakon toga je druga skupina zatvorenika pobjegla. Dok su dva vojnika jurnula za njima, jedan od zatvorenika, koji su se pretvarali da su mrtvi blizu ledene rupe, pobjegao je u slobodu. Ispričao je drugima što se dogodilo.

Crveni gonitelji su se vratili natrag u zaljev i bacili tijela mrtvih u ledenu rupu.

Väinov otac Viktor i ostatak obitelji tugovali su danima.

Nakon nekog vremena bijeli su nadvladali i građanski rat je završen 1918.— 1920. Zarobili su desetero vojnika crvenih i odlučili ih pogubiti da osvete smrt Väinöa i njegovih prijatelja.

Viktor je zgrabio svoju Bibliju i požurio do mjesta gdje su namjeravali izvršiti smaknuće. Stajao je na vrhu brežuljka.

“Dosta je ubijanja!” viknuo je. “Ne možete ubiti više niti jednog pripadnika crvenih za izgubljeni život mojega sina; niti jednog!”

Kako je propovijedao na brdu, slomio se krug osvete i životi zatvorenika crvenih bili su pošteđeni. Među tih deset crvenih bila su i dva sina mjesnog kovača. Vidjevši da su njegovi sinovi spašeni, radosni kovač je počeo čitati Bibliju i pridružio se Adventističkoj crkvi.

Bog je također blagoslovio Viktorovu obitelj. Osam članova te obitelji služilo je kao adventistički pastori, uključujući i mene i Vainovog brata Toivoa Seljavaara, koji je javni evangelizator i koji je krstio više od tisuću i pet stotina ljudi.

*Akari Vehkavuori*
