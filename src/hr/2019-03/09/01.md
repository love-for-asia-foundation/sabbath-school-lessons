---
title:  Služba u novozavjetnoj Crkvi
date:   24/08/2019
---

> <p></p>
> “Čisto i neokaljano bogoslužje pred Bogom i Ocem sastoji se u ovomu: pohađati sirote i udovice u njihovoj nevolji i čuvati samoga sebe čistim od ovog svijeta.” (Jakov 1,27)

### Biblijski tekstovi
Djela 2,42-47; Djela 4,32-37; Matej 25,38.40; Djela 9,36; 2. Korinćanima 8,7-15; Rimljanima 12; Jakov 2,1-9.

Veliki nalog (Matej 28,18-20) spada među najpoznatije tekstove u Bibliji, makar među kršćanima. Često se prikazuje kao izjava o našoj misiji i nadahnuće je u različitim misijskim i evanđeoskim projektima. Nadahnuti ovim redcima, kršćani su doista otišli u cijeli svijet, katkad po cijenu velikih osobnih poteškoća, kako bi navješćivali Evanđelje.

Što je Isus rekao u Velikom nalogu? Pozvao je svoje učenike da stvaraju nove učenike, da krštavaju, da poučavaju ljude “da vrše sve što sam vam zapovjedio” (Matej 28,20). Kao što smo vidjeli, velik dio onoga što nam je Isus naložio odnosi se na brigu o onima kojima je potrebna pomoć, koji se ne mogu sami brinuti o sebi. Ne trebamo zaboraviti da ovi nalozi koje je Isus uputio prvim učenicima nisu bili novina, nešto što prije nisu čuli ili vidjeli, već nastavak Isusovog poslanja među njima. Zato se ova strana Isusovih pouka jasno može zapaziti u životu nove crkvene zajednice kao dio ispunjavanja Velikog naloga.

**Oikos: Ovog tjedna čitamo iz knjige Ellen G. White, Djela apostolska, Znaci vremena, 2011., poglavlje 56**
