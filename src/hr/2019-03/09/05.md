---
title:  Pavlov vodič za dobro življenje i ljubav  
date:   28/08/2019
---

Pavlova Poslanica Rimljanima najpoznatija je po opširnom objašnjenju važnog nauka o spasenju vjerom zahvaljujući Kristovoj smrti. Pavao nudi praktične smjernice o životu na temelju Božje milosti i ljubavi otkrivene u Isusu i Evanđelju: “Zaklinjem vas, braćo, milosrđem Božjim da prinesete sebe kao žrtvu živu, svetu i ugodnu Bogu — kao svoje duhovno bogoštovlje.” (Rimljanima 12,1) Pavao kaže da tako trebamo živjeti zbog onoga što je Bog učinio za nas u Isusu.

`Pročitajte i ukratko iznesite svojim riječima 12. poglavlje Poslanice Rimljanima, posebno obraćajući pozornost na poziv da volimo druge i brinemo se o njima, posebno o nevoljnima.`

U Rimljanima 12 u određenom smislu iznosi se sažetak mnogih tema kojima Pavao posvećuje više pozornosti u drugim svojim poslanicama. On govori o različitim ulogama i darovima unutar crkvenog tijela, među kojima su služenje, pružanje ohrabrenja i velikodušno davanje (vidi retke 3-8). Međutim, to ne samo da treba činiti, već treba činiti na najbolji mogući način — s oduševljenjem i iznad svega s ljubavlju (vidi retke 9-11).

Pavao praktično opisuje ovakav način života. On potiče vjernike da budu strpljivi u poteškoćama i progonstvu, da se brinu o nevoljnima, da grade mir uvijek i svugdje, i — kao što smo prethodno vidjeli — da ljubazno podnose zlo i nepravdu pobjeđujući zlo činjenjem dobra (vidi Rimljanima 12,20.21).

Ovo poglavlje ističe što znači živjeti kao novo stvorenje, služeći Bogu kao pojedinac i kao dio zajednice vjernih. Pavao je rekao novim Isusovim sljedbenicima da se njihov život, vrijednosti i djela trebaju promijeniti kao odgovor na ono što je Isus učinio za njih svojom smrću na križu i na nadu u vječni život. Budući da su živjeli u okrutnom društvu sklonom tlačenju, u srcu Rimskog Carstva, Pavao ih poučava da žive drugačije. “Nemojte se prilagođivati ovomu svijetu! Naprotiv, preobličavajte se obnovom svoga uma da mognete uočavati što je volja Božja: što je dobro, ugodno i savršeno!” (Rimljanima 12,2)

`Kojim se stavovima i običajima trebate oduprijeti u svojoj društvenoj zajednici kako biste kao Isusov sljedbenik pokazivali ljubav i živjeli promijenjenim životom?`
