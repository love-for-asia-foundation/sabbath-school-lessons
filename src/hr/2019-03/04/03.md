---
title:  “Ustani, Bože, i sudi”
date:   22/07/2019
---

`Pročitajte Psalam 82. Koju poruku pronalazimo u njemu?`

Usprkos naredbama i društvenim propisima koje je Bog dao Izraelcima, oni u pojedinim razdobljima svoje povijesti nisu ispunili ovaj plan. Previše su lako postajali slični narodima iz svojeg okruženja njegujući nepravdu i tlačenje. Vođe i suci vodili su brigu samo o sebi, a njihova naklonost mogla je biti kupljena mitom. Bez sudova koji bi ih štitili, obični ljudi, pogotovo siromašni, bili su predmet iskorištavanja.

Psalam 82 daje odgovor na takve prilike. On prikazuje Božju ulogu kao Vrhovnog suca i opisuje prizor u kojem Bog sudi vođama i narodnim sucima. Ovaj psalam naglašava da su oni koji ispunjavaju takve uloge u društvu “postavljeni da djeluju kao suci pod Njegovom upravom”. (Ellen G. White, Proroci i kraljevi, 125; u izvorniku 198) Oni zauzimaju položaj i obavljaju posao kao Božji predstavnici koji su podređeni Bogu. Prema gledištu psalmista, Božja pravda je primjer kako zemaljska pravda treba djelovati. To je također mjerilo prema kojem će pravdi ili nepravdi — i onima koji je dijele — biti suđeno.

Psalam završava pozivom Bogu da djeluje (Psalam 82,8), da se umiješa i zaustavi nepravdu koja je toliko rasprostranjena u narodu. Poput mnogih psalama, ovaj daje glas onima koji su nijemi i potlačeni, onima čiji su glasovi ušutkani nepravednim sustavom u kojem žive i rade.

Psalam 82 upućuje poziv Bogu kao Vrhovnom sucu i Vladaru svemira i svih naroda. Ne postoji viši sud ili vlast kojoj bi takav poziv bio upućen. Imamo sigurnost da još uvijek možemo uputiti poziv za pomoć kada zemaljski sudovi ne čuju ili ne podupiru vapaj siromašnih i potlačenih, što se često događa.

U različitim trenucima u životu i mi možemo postati žrtve nepravde, a s druge strane možemo činiti nepravdu ili imati koristi od nje. U tekstovima kao što je Psalam 82, pronalazimo razumne i mudre riječi, bilo da smo tlačeni ili tlačitelji. Bog se brine i o nepravednim sucima, opisujući ih kao svoju djecu i izražavajući želju da izaberu bolji život (vidi Psalam 82,6). Prema tome, nada postoji čak i za one koji su na pogrešnoj strani kad je u pitanju tlačenje, ako dopuste da budu promijenjeni.
