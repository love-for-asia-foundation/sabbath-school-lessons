---
title:  "Psalmi: pjesme nade za potlačene"
date:   21/07/2019
---

Kao što smo već spomenuli, Bog vidi i čuje ljude koji doživljavaju muku i nevolju. U Psalmima najčešće čujemo vapaje onih ljudi koji se oslanjaju na Boga, ali još uvijek nisu doživjeli da pravda bude izvršena. Može se činiti da Božju dobrotu, pravednost i silu nadvladava nepravda i tlačenje koje osobe u ovim pjesmama doživljavaju ili promatraju.

Ipak, to su pjesme onih koji još uvijek pjevaju. Ni njihov život ni vjera nisu ugušeni. Nada još uvijek postoji; i potrebno je da Bog djeluje dok nije prekasno, prije nego što zlo pobijedi, prije nego što su nevoljni uništeni težinom zla koje se obrušava na njih. Pisci Psalama na ovaj način pokušavaju premostiti jaz između potvrda njihove vjere i kušnji i tragedija života.

`Pročitajte Psalam 9,8-10.14-21. Možete li zamisliti prilike u kojima se David, pisac Psalama, nalazio? Možete li osjetiti napetost između njegove vjere u Božju dobrotu i njegovog trenutačnog iskustva? Kako se vi borite s vjerom u Boga u trenucima velikih poteškoća?`

Odgovor koji se u Psalmima ponavlja u vezi s ovom napetošću odnosi se na nadu i obećanje o Božjem dobrom i pravednom sudu. Može se činiti da zlo i nepravda zasad pobjeđuju, ali će Bog suditi zločincima i nepravednima. Oni će biti kažnjeni, dok će ljudi koje su povrijedili i tlačili biti obnovljeni i ponovno podignuti.

U knjizi Reflections on the Psalms (Razmišljanja o Psalmima), C. S. Lewis opisuje svoje iznenađenje kada je zapazio uzbuđenje i čežnju za Božjim sudom koja je više puta izražena u Psalmima. S obzirom na to da mnogi biblijski čitatelji danas smatraju sud nečim čega se treba plašiti, on komentira hebrejsko gledište i piše: “Tisuće ljudi kojima je bilo oduzeto sve što su posjedovali i na čijoj je strani bila pravda, napokon će biti saslušani. Naravno, oni se ne plaše suda.

Znaju da je njihov slučaj neosporan kad bi ih netko mogao saslušati. Kada Bog dođe da sudi, to će se napokon ostvariti.”

U Psalmima zapažamo nadu za potlačene, čak i sada, čak i usred njihovih trenutačnih patnji i razočaranja.

`Zašto na sud možemo gledati kao na nešto pozitivno, a ne nešto čega bismo se trebali plašiti?`
