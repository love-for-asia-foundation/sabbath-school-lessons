---
title:  Milost i pravda u Psalmima i Izrekama
date:   20/07/2019
---

> <p></p>
> “Štitite slaba i sirotu, vratite pravicu jadniku i siromahu! Izbavite potlačenog i ubogog: istrgnite ga iz ruku bezbožnih!” (Psalam 82,3.4)

### Biblijski tekstovi
Psalam 9,8-10.14-21; Psalam 82; Psalam 101; Psalam 146; Izreke 10,4; Izreke 13,23.25; Izreke 30,7-9.

Psalmi i Izreke opisuju život s Bogom u običnim životnim prilikama, ne samo u trenucima bogoslužja ili vjerskih aktivnosti. Dok Izreke pružaju čitavu lepezu praktične mudrosti — od odnosa i obitelji do posla i vlasti — Psalmi su zbirka pjesama koje obuhvaćaju raznolike osjećaje i duhovna iskustva, od jadikovanja do oduševljenog veličanja. Lako je zapaziti da naša vjera treba utjecati na svako životno iskustvo jer se Bog brine o svakom području našeg života.

Međutim, bilo kakvo razmišljanje o životu u ovom palom svijetu teško može prijeći preko nepravde koja toliko prožima čovjekovu svakodnevicu. Nepravda se stalno prikazuje kao nešto o čemu se Bog brine i što nastoji ublažiti. Upravo je On nada onima koji su bez nade. Iako se samo letimično možemo osvrnuti na ono što ove knjige govore o ovoj temi, možda nas ova pouka može nadahnuti da budemo aktivniji u služenju siromašnima, potlačenima i zaboravljenima koji žive oko nas i kojima smo dužni pomoći.

**Oikos: Ovog tjedna čitamo iz knjige Ellen G. White,Djela apostolska, Znaci vremena, 2011., poglavlja 45 i 46**
