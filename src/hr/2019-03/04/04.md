---
title:  Kraljeva obećanja
date:   23/07/2019
---

`Pročitajte Psalam 101. Iako je napisan za vođe, koji važan savjet možemo usvojiti bez obzira na položaj u kojem se nalazimo?`

Psalam 101 namijenjen je vođama. Smatra se da je ove stihove napisao David kao izraelski kralj u ranim danima svoje vladavine. Možda su prilagođeni iz zavjeta koji je dao u trenutku kada je stupao na prijestolje. U svojim iskustvima kao Šaulov ratnik, a zatim i kao bjegunac koji se skrivao od Šaula, bio je svjedok kako kralj koji gubi smjer može nanijeti štetu narodu i svojoj obitelji. David je odlučio biti drugačiji vođa.

Malo nas može biti politički ili narodni vođa, ali svi mi imamo određene uloge u životu zahvaljujući kojima možemo utjecati na druge i ohrabriti ih. Taj utjecaj možemo vršiti na svojem radnom mjestu, u susjedstvu, obitelji ili crkvi. Ellen G. White objašnjava jednu od tih strana vodstva na sljedeći način: “Davidov zavjet zapisan u Psalmu 101 treba biti zavjet svih onih na kojima počivaju odgovornosti utjecaja u domu.” (Counsels to Parents, Teachers, and Students, 119)

Kada imamo priliku, trebamo poduprijeti ova načela i ukazati na njih onima koji zauzimaju položaje vođa. Kada smo u ulozi vođe ili obnašamo neku drugu odgovornu dužnost, i mi možemo primijeniti Davidova načela vodstva da bismo postali blagoslov drugima.

Davidova je polazna točka ukazivanje časti Bogu zbog Njegove milosti i pravednosti (Psalam 101,1), što je postalo temelj svekolikog Davidovog vodstva. Nastojao je primijeniti ove iste osobine u svojem životu i radu. Da bi to ostvario, morao se oduprijeti kušnji da postupa nepravedno, da podlegne podmićivanju i nepoštenju, posebnim zamkama za one koji su na vlasti i vodećim položajima.

Imajući na umu koliko su važnu ulogu imali dobri savjetnici koji su mu pomogli da učini ono što je ispravno, David traži povjerljive savjetnike i imenuje poštene službenike. Pravednost i milost trebale su obilježiti njegovo vodstvo, čak i među onima koji su radili s njim i za njega.

`Mi možda nemamo savjetnike i službenike, ali kako u svojem životu i vodstvu možemo pokazati pravednost i milost prema onima kojima je to potrebno?`
