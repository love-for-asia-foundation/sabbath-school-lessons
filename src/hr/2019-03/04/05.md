---
title:  Hod s Gospodinom
date:   24/07/2019
---

Kako se bližimo kraju Psalama, usklici hvale bivaju sve glasniji. Posljednjih pet psalama počinju jednostavnim i neposrednim pozivom: “Hvalite Jahvu!”, ali prvi od tih psalama — Psalam 146 — posebno naglašava Božju brigu prema siromašnima i potlačenima kao glavni razlog takve hvale.

`Pročitajte Psalam 146. Koju nam poruku upućuje? Što Bog govori, pogotovo u Psalmu 146,5-9?`

Budući da je Bog Stvoritelj ovoga svijeta (vidi Psalam 146,6), ovaj psalam opisuje Božji neprestani rad u svijetu kao Suca, Darovatelja, Osloboditelja, Iscjelitelja, Pomoćnika i Branitelja — i sav taj rad usredotočen je na ljude kojima je potrebna ova vrsta pomoći. To je nadahnjujuće viđenje o tome što Bog ostvaruje i što želi ostvariti u našem životu, društvu i svijetu.

Katkad o brizi o nevoljnima razmišljamo kao o nečemu što moramo činiti zato što je to Bog naredio. Međutim, u Psalmu 146 rečeno je da Bog to već čini — a mi smo pozvani da Mu se pridružimo. Kada se borimo protiv siromaštva, tlačenja i bolesti, mi surađujemo s Bogom u skladu s Njegovim namjerama. Kakvu veću prednost možemo imati nego da surađujemo s Bogom u ispunjavanju onoga što je isto tako nadahnjujuće kao i Psalam 146?

Međutim, u tome se kriju prednosti i za nas. Kršćani često govore o svojoj potrazi za Bogom i željom da uspostave blisku zajednicu s Njim. Ipak, tekstovi poput Psalam 146,7-9, i mnogi drugi u Bibliji, ukazuju nam da Boga možemo pronaći i tako što ćemo Mu se pridružiti u onome što On čini. Dakle, ako On podiže siromašne, bolesne i potlačene, kao što je zabilježeno u Psalmu 146, mi trebamo surađivati s Njim. “Krist je došao na Zemlju, hodio je i radio među siromašnima i patnicima. Njima je posvećivao najveći dio svojeg vremena. I danas, u licu svoje djece, Krist posjećuje siromahe i bijednike ublažavajući jad i otklanjajući patnje.

Kad bi nestalo patnje i bijede, mi ne bismo mogli shvatiti Božju milost i ljubav, ne bismo mogli upoznati sažaljivog, milosrdnog nebeskog Oca. Evanđeoski rad nikad ne otkriva toliku ljubav kao kad se vrši među najsiromašnijima i najjadnijima.” (Ellen G. White, Testimonies for the Church, sv. 7, 226)

`Kako ste se vi približili Bogu služeći drugima?`
