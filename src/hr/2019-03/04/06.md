---
title:  "Mudre izreke: milost nevoljnima"
date:   25/07/2019
---

Kao zbirka mudrih izreka, ova knjiga iznosi široku lepezu tema i životnih iskustava. Među njima su razmišljanja o siromaštvu, bogatstvu, zadovoljstvu, pravdi i nepravdi — katkad iz različitih kutova. Život nije uvijek jednostavan i lak, a Izreke nas upućuju na različite okolnosti i izbore koji utječu na način života, čak i među onima koji su vjerni Bogu.

`Pročitajte i usporedite sljedeće tekstove: Izreke 10,4; 13,23.25; 14,31; 15,15.16; 19,15.17; 30,7-9. Što ovi tekstovi govore o bogatstvu, siromaštvu i pomaganju nevoljnima?`

Izreke naglašavaju Božju brigu i pažnju prema siromašnima i ranjivima. Katkad su ljudi siromašni zbog okolnosti, loših odluka i iskorištavanja, ali koji god bio uzrok njihovih neprilika, Bog se i dalje opisuje kao njihov Stvoritelj (vidi Izreke 22,2) i Branitelj (vidi Izreke 22,22.23). Ove ljude ne treba tlačiti ili iskorištavati bez obzira na pogreške koje su počinili.

Iako se u Izrekama nudi bolji život ako izaberemo mudrost i poslušnost Bogu, bogatstvo nije uvijek rezultat Božjih blagoslova. Vjernost Bogu uvijek se smatra važnijom i u krajnjem smislu vrednijom od materijalne dobiti: “Bolje je malo s pravednošću nego veliki dohoci s nepravdom.” (Izreke 16,8)

U Izrekama se govori i o čestitosti, poštenom upravljanju, vođenju poslova i primjenjivanje pravde (Izreke 14,5.25; 16,11-13; 17,15; 20,23; 21,28; 28,14-16). Izreke se ne bave samo životom pojedinaca, već govore i o tome kako se društvo kao cjelina treba brinuti za sve ljude, pogotovo one kojima je potrebna zaštita. Ponovno se podsjećamo da oni koji vladaju i koji se nalaze u ulozi vođa uz Božju pomoć trebaju upravo tako postupati (vidi Izreke 8,15.16), kao oruđa Njegove milosti i suosjećanja prema onima kojima je potrebna pomoć.

`Svakom je lako osjetiti sažaljenje prema onima koji se nalaze u teškom stanju. Međutim, kako možemo iskoristiti taj osjećaj tuge i nešto poduzeti?`
