---
title: 'Gubitak Slobode'
date: 29/05/2019
---

Samo Bog zna koliko se milijuna ljudi, čak milijardi, bori s nekim oblikom ovisnosti. Znanstvenici do današnjeg dana ne mogu točno objasniti što je izaziva, iako u pojedinim slučajevima mogu vidjeti dio našeg mozga u kojem su smještene žudnje i želje.

Nažalost, pronaći centre tih ovisnosti nije isto što i osloboditi se od njih.

Ovisnost sve teško pogađa, ne samo ovisnike. Članovi obitelji — roditelji, bračni drugovi, djeca — svi silno pate kada je bilo koji član obitelji svladan ovisnošću koje se ne može jednostavno osloboditi.

Ono što drogu, alkohol, duhan, kockanje, pornografiju, seks, čak i hranu pretvara u ovisnosti, njihova je stalna i progresivna upotreba i zloupotreba. Niste se u mogućnosti zaustaviti čak i kada znate da vam šteti. Iako uživate slobodu izbora, postajete rob određene ovisnosti i tako zapravo gubite svoju slobodu. Apostol Petar daje jednostavno objašnjenje što je ovisnost i kakve su njezine posljedice: “Obećavaju im slobodu, a sami robuju propasti, jer pobijeđeni robuje pobjedniku.” (2. Petrova 2,19)

`Što može odvesti ljude u ovisnost? Luka 16,13; Rimljanima 6,16; Jakov 1,13-15; 1. Ivanova 2,16.`

Grijeh i ovisnost nisu nužno jedno te isto. Možete počiniti grijeh o kojem niste ovisni, mada on vrlo često može postati ovisnost. Daleko je bolje Božjom silom zaustaviti grijeh prije nego što se pretvori u ovisnost. I, naravno, dobivanje novog srca jedino je trajno rješenje za grijeh i problem ovisnosti. “Oni koji pripadaju Kristu Isusu razapeli su svoje tijelo s njegovim strastima i požudama.” (Galaćanima 5,24) Apostol Pavao objašnjava Rimljanima što znači umrijeti toj grešnoj, ovisnoj naravi da bismo mogli živjeti za Krista (Rimljanima 6,8-14), i zatim dodaje: “Nego se obucite u Gospodina Isusa Krista i ne brinite se oko tjelesnoga da ugađate pohotama!” (Rimljanima 13,14)

`Tko se nije osobno upoznao s borbom s ovisnošću u svojem životu ili u životu drugih, možda čak i članova obitelji? Kako možete pomoći ljudima da shvate da nisu doživjeli duhovni neuspjeh ako im je, čak i kao kršćanima, možda ipak potrebna stručna pomoć?`
