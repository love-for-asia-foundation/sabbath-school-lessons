---
title: 'Gubitak Povjerenja Nastavak'
date: 28/05/2019
---

Drugi način na koji se može izgubiti povjerenje jest obiteljsko nasilje. Iako je to nezamislivo, istraživanja pokazuju da je dom mjesto u društvu u kojem ima najviše nasilja. Obiteljsko nasilje pogađa različite obitelji, uključujući i kršćanske domove. Nasilje je napad bilo kakve vrste — verbalni, fizički, emocionalni, seksualni ili aktivno ili pasivno zanemarivanje — koji vrši jedna ili više osoba u obitelji u odnosu na drugu.

Biblija sadrži izvještaje o obiteljskom nasilju, čak i među Božjim narodom. Kakve su vaše misli i osjećaji dok čitate sljedeće retke? Što mislite zašto su ovi izvještaji sačuvani u Pismu?

`Postanak 37,17-28`

`2. Samuelova 13,1-22`

`2. o kraljevima 16,3; 17,17; 21,6`

Zlostavljanje je svjestan izbor osobe da primjenjuje silu i vlast nad drugom osobom. Ne može se objasniti ni opravdati alkoholizmom, stresom, potrebom za ispunjavanjem seksualnih želja, potrebom za boljim upravljanjem gnjevom ili bilo kakvim ponašanjem žrtve. Žrtva nije odgovorna za postupke zlostavljača. Zlostavljač iskrivljuje i izopačuje ljubav jer “ljubav ne čini bližnjemu zla” (Rimljanima 13,10).

Stručno liječenje može omogućiti promjenu u ponašanju zlostavljača, ali jedino ako on preuzme odgovornost za svoje ponašanje i potraži pomoć. Onima koji se otvore za Njegovu prisutnost, Bog može pružiti neizmjernu i obilnu pomoć da prestanu sa zlostavljanjem, da se pokaju zbog svojih stavova i ponašanja, da na svaki mogući način izvrše promjenu i prihvate osobine agape ljubavi kako bi izliječili svoje srce i pokazali ljubav prema drugima (usporedite Efežanima 3,20).

`Pokušajte se staviti na mjesto nekoga tko je bio žrtva nasilja. Kakve biste riječi prihvaćanja, utjehe i nade željeli čuti? Zašto je važno prije pružiti sigurnost, zaštitu i prihvaćanje nego savjet kako podnositi zlostavljača?`
