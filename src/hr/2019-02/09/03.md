---
title: 'Gubitak Povjerenja'
date: 27/05/2019
---

Svi smo mi grešni, iskvareni ljudi koji će se u određenom trenutku pokazati nepouzdanima prema onima koji su imali povjerenja u nas. Zar svi nismo doživjeli da je netko izdao naše povjerenje? Koliko god težak bio gubitak povjerenja, uvijek je mnogo teže kada mi iznevjerimo nekog od članova obitelji ili kada neki član obitelji iznevjeri nas.

Katkad se čini da je lakše otići kada smatramo da nije vrijedno obnavljati određeni odnos. Naravno, to nije toliko lako kada je u pitanju član obitelji, kao što je bračni drug. Mogli bismo čak reći da je jedna od svrha braka poučiti nas kako da ponovno izgradimo iznevjereno povjerenje.

`Kada je u nekom odnosu ugroženo povjerenje, kako se i povjerenje i odnos mogu popraviti i spasiti? 1. Petrova 5,6.7; 1. Ivanova 4,18; Jakov 5,16; Matej 6,14.15.`

Obnavljanje narušenog povjerenja slično je putovanju; morate ići korak po korak. Putovanje počinje iskrenim priznanjem boli i otkrivanjem istine, bez obzira na to kakva je krivnja u pitanju i tko je krivac.

Kada je uzrok raskida preljub, iscjeljenje počinje kada preljubnik prizna što je učinio. Kao dio procesa izlječenja, priznanje mora biti praćeno potpunom iskrenošću onoga tko je počinio preljub. Ništa ne smije ostati skriveno, jer u protivnom, kada se i to otkrije (a otkrit će se), obnovljeno povjerenje bit će uništeno. Kada se po drugi put iznevjeri povjerenje, odnosi će još teže zacijeliti nego prvi put.

Obnavljanje povjerenja zahtijeva vrijeme i strpljenje. Što je prijestup ozbiljniji, bit će potrebno više vremena da se odnosi poprave. Prihvatite činjenicu da će katkad izgledati kao da se krećete dva koraka naprijed i tri koraka natrag. Jednog dana činit će se da postoji nada za budućnost, sljedećeg dana poželjet ćete pobjeći od svega. Međutim, mnogi su uspjeli ponovno izgraditi narušene odnose i razviti dublji, bliskiji, ispunjavajući i sretniji odnos u braku.

`Koja se načela u izlječenju braka mogu upotrijebiti u slučaju kada je povjerenje iznevjereno na drugačiji način? Kada i pokraj oprosta nеma više povjerenja niti bi ga trebalo biti?`
