---
title: 'Gubitak Zdravlja'
date: 26/05/2019
---

Tisućama godina udaljeni smo od stabla života; i svi to osjetimo, osobito kada je riječ o tjelesnom zdravlju. Prije ili poslije, osim ako nesretnim slučajem ne izgubimo život kao mladi, svi se suočavamo sa strašnom realnošću gubitka zdravlja.

Gubitak zdravlja težak je sam po sebi, ali koliko je bolnije kada bolešću nismo pogođeni samo mi, već i pojedini članovi naše obitelji! Koliko je roditelja, brinući se o bolesnom djetetu, poželjelo da su oni bolesni umjesto njega. Nažalost, nije nam dano da odlučujemo o tome.

`Što je svim ovim izvještajima zajedničko? Marko 5,22-24.3543; Matej 15,22-28; Luka 4,38.39; Ivan 4,46-54.`

U svakom od ovih primjera, a ima ih još mnogo, član obitelji bio je taj koji je molio Isusa da pomogne drugom članu obitelji.

Mi bez sumnje razumijemo da patimo zato što živimo u palom svijetu. Kada se na Zemlji pojavio grijeh, ne samo da je nastupila smrt, već i bol i bolest. Kada se suočimo s kroničnom ili neizlječivom bolešću, možemo doživjeti šok, gnjev i očaj, ili čak zavapiti: “Bože moj, Bože moj, zašto si me ostavio? Daleko si od spasenja mojega i od riječi moga jecanja.” (Psalam 22,1 — Varaždinska Biblija) Postupili bismo dobro ako bismo kao i David iznijeli svoje nedoumice, gnjev i bol pred Boga.

Bolest i patnja ostat će na mnogo načina tajna dok smrt konačno ne bude poražena o Kristovom drugom dolasku. Istodobno možemo skupljati važne istine iz Božje riječi. Iako je Job podnosio neizrecive bolove, doživio je dublju i bliskiju zajednicu s Bogom. On objašnjava: “Po čuvenju tek poznavah te dosad, ali sada te oči moje vidješe.” (Job 42,5) Pavao je bolovao od nekog oblika kronične bolesti, i način na koji se s tim suočavao govori nam da nas patnja može osposobiti da utješimo druge, da imamo sućuti prema onima koji stradaju i omogućiti nam da uspješnije služimo drugima (2. Korinćanima 1,3-5) — ako ne dopustimo da nas to slomi.

`Bilo da mi ili članovi naše obitelji patimo od neke bolesti, na koja se obećanja možemo pozvati? Zašto je u takvim trenucima činjenica da je Isus, naš Gospodin, patio na križu toliko važna za nas? Čemu nas On na križu uči o Božjoj neiscrpnoj ljubavi, čak i usred bolesti u našoj obitelji?`
