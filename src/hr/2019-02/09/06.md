---
title: 'Gubitak Života'
date: 30/05/2019
---

Kao ljudska bića, mi poznajemo stvarnost smrti. Čitamo o tome, susrećemo se s tim, a možda nam je i samima malo nedostajalo da se suočimo s njom.

`Pročitajte 1. Korinćanima 15,26. Kako je smrt opisana i zašto je opisana na taj način?`

Tko nije, izgubivši svojega voljenog, iskusio koliko je smrt veliki neprijatelj? S druge strane, za preminule smrt je “dobra”. Ako u Gospodinu zatvore oči, bit će podignuti u besmrtnost u, kako će se njima činiti, jednom trenu. “Za vjernika smrt ne znači puno. ... Za kršćanina smrt je samo san, trenutak tišine i tame. Život je sakriven s Kristom u Bogu i ‘kad se pojavi Krist, vaš život, tada ćete se i vi s njim pojaviti zaodjenuti slavom’.” (Ellen G. White, Isusov život, str. 651)

Živi, osobito prijatelji i članovi obitelji koji ostaju, doživljavaju stvarnu bol i žalost nakon nečije smrti. Činjenica je da je bol prirodan, uobičajen odgovor na gubitak. To je emocionalna patnja koju doživljavamo kada nam je nešto ili netko koga volimo oduzeto.

Proces tugovanja nije isti za sve, ali većina ljudi obično prolazi nekoliko faza. Prva i najčešća reakcija na smrt voljene osobe jest nevjerica i poricanje, čak i kada je smrt očekivana. Šok je emocionalna zaštita da iznenada ne budete previše svladani gubitkom, i može trajati od dva do tri mjeseca. Možete proći i razdoblje kada ste neprestano obuzeti mislima o voljenoj osobi, čak i u običnim, svakidašnjim razgovorima. Često se razgovori skrenu na vaš gubitak voljene osobe. Ovo razdoblje može trajati od šest mjeseci do godinu dana.

Faza očaja i depresije možda je najbolniji i najdugotrajniji stupanj za onoga koji žaluje, u kojoj se postupno navikavate na gubitak. U ovoj fazi možete doživjeti lepezu osjećaja kao što su gnjev, krivnja, žalost, tuga i uznemirenost. Cilj tugovanja nije da ukloni svu vašu bol ili sjećanja na gubitak. U posljednjoj fazi oporavka ponovno se počinjete zanimati za svakidašnje aktivnosti i iz dana u dan vraćate se uobičajenim dužnostima.

`Koje utješne misli nalazite u sljedećim tekstovima: Rimljanima 8,31-39; Otkrivenje 21,4; 1. Korinćanima 15,52-57?`
