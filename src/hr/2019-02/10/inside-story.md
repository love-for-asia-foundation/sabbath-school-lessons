---
title:  PLAĆANJE MOLITVOM
date:   07/06/2019
---

Choomba Simillah je isključen sa Sveučilišta u Zambiji. Dugovao je 9.000 zambijskih kwacha (oko 5.000 kuna) i nije imao pojma gdje i kako da pribavi taj novac. Ali Simillah nije htio odustati. Studirao je za prvostupnika na javnom sveučilištu i predavao na srednjoj adventističkoj školi akademije u Rusangu, u Zambiji. Obratio se raznim ljudima ne bi li uspio posuditi novac. Razmišljao je i o prodaji svojeg automobila, smeđe toyote. Molio se Bogu da djeluje.

Zatim je otišao u banku u Monzeu, najbližem gradu, podnijeti zahtjev za zajam. Ali rekli su mu je da je banka prestala nuditi zajmove. Dok je s nelagodom napuštao banku, na ulici je sreo prijatelja, koji mu je doviknuo: “Hej, mogu li unajmiti tvoj automobil na dvadeset i jedan dan?” Simillah je podignuo pogled.

“Pojavio se bijeli čovjek s kćeri koja dolazi ovamo na blagdane,” rekao je prijatelj. “Želio bi putovati. Zamolio me je da potražim dobar automobil i mislim da će tvoja toyota odgovarati.”

“To zvuči kao dobra prilika,” mislio je Simillah. “Što da učinim?” “Samo odvezi svoj automobil u autopraonicu,” rekao je prijatelj.

Simillah je dobro oprao automobil i susreo se s čovjekom koji je provodio nekoliko mjeseci s prijateljem u Monzeu. Rekao je da želi povesti svoju kćer na obilazak Zambije i ponudio 12.000 kwacha za posudbu automobila na dvadeset i jedan dan. Iznos je bio dovoljan za kupnju rabljenog automobila.

“Nisam mogao vjerovati”, kaže Simillah.

Čovjek je htio preuzeti automobil u subotu. Simillah je trebao novac, ali je odbio, ne želeći se upustiti u poslovni odnos subotom.

“Možemo li se sastati u nedjelju”, rekao je on, moleći se tiho da taj čovjek ne promijeni mišljenje. Čovjek je pristao preuzeti automobil u nedjelju i ponudio mu novac. Simillah je odmah odvojio desetinu i otišao na sveučilište kako bi platio svoje račune.

Nikada više nije bio isključen sa sveučilišta i diplomirao je 2016. godine. Sada više nego ikad vjeruje u moć molitve. “Budite strpljivi i vjerujte Bogu”, kaže Simillah. “Možda ćete se boriti za ovo ili ono, ali On zna što želite. Vrijeme koje je određeno uvijek dođe.”

Misija Rusangu, gdje se nalazi i srednja škola, utemeljena je s misijskim fondovima početkom dvadesetog stoljeća. Hvala vam što podupirete našu misiju.

*Andrew McChesney*
