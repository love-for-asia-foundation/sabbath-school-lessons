---
title: 'Opraštanje I Mir'
date: 06/06/2019
---

“Sve što želite da ljudi čine vama, činite i vi njima! U tome je sav Zakon i Proroci.” (Matej 7,12)

`Razmislite na koje sve načine u svojem iskustvu, u obitelji i izvan nje, trebate primijeniti ovo načelo; dolje napišite koja su to područja i odredite kako to vjerom možete učiniti.`

Pisac Poslanice Hebrejima upućuje savjet: “Težite za mirom sa svima, i za posvećenjem, bez kojega nitko neće vidjeti Gospodina!” (Hebrejima 12,14 — Varaždinska Biblija) Čak i kada poduzmemo sve nužne korake, pojedini ljudi koji su nas povrijedili i dalje neće slušati niti se mijenjati. Možda će se pojedine osobe ispričati, dok druge neće. Bilo kako bilo, za naše je dobro, osobito kada je član obitelji u pitanju, da pođemo putem opraštanja o kojem smo prethodno govorili.

Opraštanje je osnovni čimbenik rješavanja sukoba, posebno u obitelji. Kada nam netko sagriješi, Božji neprijatelj nastoji podići zid između nas i te osobe, prepreku koja nas sprečava da je volimo kao što je Krist volio nas. Opraštanje je način da tu prepreku uklonimo.

“Nama nije oprošteno zato što opraštamo, već dok opraštamo. Temelj svega oprosta nalazi se u nezasluženoj Božjoj ljubavi, a mi svojim ponašanjem prema drugima pokazujemo je li ta ljubav postala i naša. Zato Krist i kaže: ‘Jer kako budete sudili, onako će se i vama suditi; kako budete mjerili, onako će se i vama mjeriti.’” (Matej 7,2) (Ellen G. White, Isusove usporedbe, str. 165,166)

Kada mi pogriješimo, trebamo nastojati obnoviti taj narušeni odnos s drugom osobom, što može podrazumijevati da priđemo toj osobi, kažemo da nam je žao za ono što smo učinili i da zatražimo oprost. Upravo to je Isus rekao: “Dakle: ako doneseš dar svoj na žrtvenik i tu se sjetiš da ti brat ima nešto protiv tebe, ostavi dar tu pred žrtvenikom, hajde i najprije se izmiri s bratom, pa onda dođi i prinesi dar svoj!” (Matej 5,23.24) Dobro je kada se netko tko nas je povrijedio ispriča i zatraži oprost. Isto tako, dobro je kada mi prema drugima pokažemo istu vrstu brige.

`Kako vam misao o tome što vam sve treba biti oprošteno pomaže da naučite opraštati drugima?`
