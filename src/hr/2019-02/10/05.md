---
title: 'Sukob Zlostavljanje Moć I Kontrola'
date: 05/06/2019
---

Neriješeni sukobi i gnjev mogu se katkad razviti u vrlo negativnu, razornu silu, čak i u zlostavljanje koje može poprimiti brojne oblike — tjelesno, verbalno, emocionalno, psihičko, spolno itd. Međutim, svaki oblik zlostavljanja suprotan je glavnom načelu Božjeg kraljevstva — nesebičnoj ljubavi.

`Koja važna učenja o odnosima nalazimo u sljedećim tekstovima: 1. Ivanova 4,7.8; Kološanima 3,19?`

“Muževi, ljubite svoje žene i ne budite osorni prema njima!” (Kološanima 3,19) Riječ “osoran” u grčkom opisuje nekoga tko je ljut ili ogorčen na bračnog druga, stalno mu nanoseći bol, stvarajući snažno neprijateljstvo i pokazujući mržnju prema njemu. Pavao jasno kaže da bračni drug ne treba biti grub ili nasilan. Emocionalno, spolno ili tjelesno zlostavljanje nije prihvatljivo ponašanje bračnog druga ili partnera kršćanina. Naprotiv, prihvatljivo je pokazivati ljubav prema bračnom drugu. Pavao također jasno kaže da je ljubav strpljiva i ljubazna, da ne zavidi, ne hvasta se, nije ponosita, gruba i sebična, ne ljuti se lako, ne pamti pogreške, ne raduje se zlu, već se raduje istini. Ljubav uvijek štiti, uvijek vjeruje, uvijek se nada i uvijek ustrajava. Nijedna odlika ljubavi ni u najmanjoj mjeri ne sadrži zlostavljanje niti ga prihvaća na bilo koji način, u bilo kojem obliku ili pojavnosti.

Zdrav je onaj odnos u kojem se oba bračna druga osjećaju zaštićeni i sigurni, u kojem se gnjevom upravlja na zdrav način i u kojem je uzajamno služenje mjerilo. Često se žrtve zlostavljanja osjećaju krivima, kao da su one izazvale zlostavljača, ili da možda na neki način zaslužuju biti zlostavljane. Zlostavljači mogu biti prilično skloni kontroli i često žrtvama nametnu osjećaj odgovornosti. Istina je da nitko ne zaslužuje biti zlostavljan i da su zlostavljači odgovorni za svoje odluke i postupke. Dobra je vijest da Biblija nudi utjehu, a ne krivnju, za žrtve zlostavljanja. U određenim okolnostima, kada problem postane nerješiv, ljudi se ne trebaju ustručavati potražiti pomoć.

`Žalosno je što se u nekim kulturama tolerira zlostavljanje žena. Zašto se nijedan kršćanin ne treba tako ponašati, pa makar to u njegovoj kulturi bilo dopušteno?`
