---
title: Sukob
date: 02/06/2019
---

`Pročitajte sljedeće tekstove: Matej 7,5; Izreke 19,11. Koja nam dva načela mogu pomoći da izbjegnemo sukobe s drugima?`

Pisac Izreka iznosi vrlo mudro zapažanje: “Zametnuti svađu isto je kao pustiti poplavu: stoga prije nego svađa izbije, udalji se!” (Izreke 17,14) Kada sukob započne, katkada ga je vrlo teško okončati. Prema Rimljanima 14,19, sukob možemo spriječiti tako da ustrajavamo na miru i izgrađujemo jedni druge poučavanjem. Koliko su više ova načela ključna za sklad u obitelji!

Vaše priznanje određene odgovornosti u sukobu može katkad smekšati drugu stranu. Ustuknite jedan korak i razmislite je li to uopće vrijedno sukoba. U Mudrim izrekama stoji: “Razboritost usteže čovjeka od gnjeva njegova, a čast mu je prijeći preko prijestupka.” (Izreke 19,11 — Varaždinska Biblija) Razmislite kakvu bi promjenu ova pouka unijela u vaš život za tri dana. Ili, još bolje, kakav bi utjecaj izvršila za pet ili deset godina? Koliko je brakova, na primjer, proživjelo teške trenutke zbog pitanja koja se danas čine nevažnima?

Umjesto da dopustite da se sukob otegne i traje dugo vremena, u razgovoru s drugom osobom — bračnim drugom, djetetom, prijateljem ili kolegom — jasno odredite problem ili predmet rasprave i strogo se držite teme. Sukob se često pogoršava kada se sporno pitanje zbog kog je došlo do sukoba izgubi u ljutitim riječima; u međuvremenu se problemi ili rane iz prošlosti samo produbljuju (ovo može biti pogubno, pogotovo za brak). Jedan od načina da ostvarite bolji i mirniji početak razgovora jest da pohvalite vaš odnos. Dajte drugoj osobi do znanja da vam je jako stalo do nje i do vašeg odnosa. Kada izrazite svoje pozitivne osjećaje, možete prijeći na sporno pitanje; međutim, pazite da ne koristite riječ “ali”. Ako nakon pozitivnih misli izgovorite “ali”, to će poništiti sve što ste upravo izjavili. Kada iznesete svoje osjećaje, poslušajte mišljenje druge osobe, razmislite o onome što je rekla i tek tada predložite rješenje imajući na umu dobro svih (Filipljanima 2,4.5).

`Prisjetite se nekih sukoba koji vam se sada čine smiješni i beznačajni. Što možete naučiti iz tih iskustava što će vas sačuvati da se ponovno ne dogodi nešto slično?`
