---
title:  MOJE TRI ŽELJE
date:   28/06/2019
---

Godinu dana nakon mojega krštenja prijavio sam se za novi posao vozača kamiona, boreći se za slobodnu subotu na mojem prethodnom radnom mjestu. Tijekom razgovora s novim poslodavcem, najavio sam da imam tri želje: Nema rada subotom; nema svinjskog mesa u posudama za obroke; tražim zajam od 50.000 tajvanskih dolara

Poslodavac je bio iznenađen mojom smjelošću. Ipak, rekao je: “Idi raditi danas, a o tome ćemo razgovarati poslije.” Htio je vidjeti kako ću raditi. Nakon završetka radnog dana, pozvao me na stranu.

“Možeš raditi nedjeljom umjesto subote; ali zašto ne jedeš svinjetinu?” upitao je.

Njegova tvrtka, kao i mnoge tvrtke na Tajvanu, osiguravala je zaposlenicima posebne kutije za dnevni obrok.

“Svinjetina je jeftinija od piletine i govedine; zašto je ne jedeš?” upitao je poslodavac.

“To je moje vjersko uvjerenje,” odgovorio sam. Poslodavac je na trenutak razmišljao. “Dobro”, rekao je. “Neću ti davati svinjetinu. Ali zašto tražiš zajam od 50.000 tajvanskih dolara?”

Objasnio sam da sam nedavno bio ozlijeđen u prometnoj nesreći i da nisam imao novac kako bih platio bolničke račune i trošak kupnje potrebnog automobila. “Ako ti dam zajam od 50.000, kako ćeš ga vratiti? Hoćeš li vraćati 10.000 ili 20.000 mjesečno?”

“Vraćat ću vam tisuću mjesečno.” Poslodavac nije mogao vjerovati svojim ušima. Mjesečna uplata od tisuću tajvanskih dolara značilo je da će za povrat zajma trebati više od četiri godine.

Ali nešto — ili netko — dojmilo se poslodavca da mi pruži priliku, i pristao je i na ovu posljednju želju. Šest mjeseci nakon prihvaćanja tog novog posla, poslodavac me pozvao.

“Opraštam ti dug jer si tako dobar radnik”, rekao je. Sada ja nisam mogao vjerovati svojim ušima! Raditi za Boga je dobro! Prije razgovora za posao molio sam se Bogu: “Želim razgovarati za ovaj novi posao, ali znaš da imam ove tri želje. Molim Te, učini najbolje.” Bog je odgovorio na moju molitvu. Kad objavljujemo Evanđelje, ništa nam ne može stajati na putu.

Skoro dvadeset godina nakon toga, taj 60-godišnjak nastavlja s radom puno radno vrijeme kao vozač kamiona. Cijene ga i kao jednog od najučinkovitiji crkvenih vođa na Tajvanu, koji pomaže trima mjesnim crkvama s unutarnjim poteškoćama da izrastu u snažne i žive crkvene zajednice i čvrste mjesne crkve. Čitajte više na linku: bit.ly/taiwan-truck-driver

*Lushen Xiong*

*Misijska iskustva preveo Ivan Đidara*
