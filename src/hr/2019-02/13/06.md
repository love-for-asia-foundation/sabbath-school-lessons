---
title: 'Obraćenje Srca U Posljednje Dane'
date: 27/06/2019
---

Mi kao adventistički kršćani u određenom smislu vidimo sebe u ulozi Ivana Krstitelja. On je viješću o obnovi i pokajanju nastojao pripremiti put za prvi Isusov dolazak; mi kao pokret smatramo da činimo isto za Njegov drugi dolazak.

`Uz molitvu pročitajte Luka 1,17. Kako ove riječi prožimaju našu vijest?`

Nebeski Otac obratio je srca svoje djece k sebi i obratio je srca svoje djece jednih k drugima zahvaljujući Kristovom križu. Ilijina poruka upućuje molbu obiteljima da povjeruju u ovu izuzetnu Radosnu vijest (2. Korinćanima 5,18-21; usporedite Efežanima 2,11-18) i postanu ispunjeni milošću dok Njegov Duh obavlja žetvu ljubavi u njima.

Svijetu je očajnički potreban prikaz nesebične brige, trajne posvećenosti i nepokolebljive predanosti Bogu. Kršćanske obitelji Božjom milošću mogu to pokazati: ipak ne smijemo zaboraviti da je poruka koju trebamo objaviti svijetu, upućena i nama. Dok se načela Evanđelja, jedinstva, ljubavi i samopožrtvovnosti ne pokažu među nama, pogotovo u našim obiteljima, nećemo imati snage objaviti ovu vijest drugima. Sve rječite propovijedi, logično razmišljanje i predstavljanje Biblije nisu dovoljni: svijet treba u našem životu, osobito u obiteljskom životu, zapaziti pokajanje, obraćeno srce, ljubav i posvećenost o kojoj propovijedamo. Kao što je Ivan Krstitelj imao silu da mijenja živote, zbog čega je njegovo propovijedanje bilo uspješno, i mi Božjom milošću možemo postići isto, ali samo do mjere do koje smo spremni surađivati.

Mi smo u Isusu dio nebeske obitelji (Efežanima 3,15). Prema tome, bilo da našu obitelj čini jedna ili više osoba, pozvani smo da budemo Božji svjedoci i ništa naše svjedočenje ne može učiniti uspješnijim nego da pokažemo svijetu što obitelj, bez obzira na njezinu veličinu, može postati silom Evanđelja.

`Kako možete pokazati najbliskijim osobama, bilo da je u pitanju član uže obitelji ili netko drugi, da ih volite i da se brinete o njima?`
