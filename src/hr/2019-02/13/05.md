---
title: 'Obraćenje Srca Na Jordanu'
date: 26/06/2019
---

Osim Gabrielovog proročanstva (Luka 1,17) i Isusove potvrde da je On prorečeni Ilija (Matej 11,14; Matej 17,12.13), pisci evanđelja potvrđuju da je Ivan Krstitelj bio “glasnik” koji je pripremao put Gospodnji (Matej 11,10, Marko 1,2; Luka 7,27; usporedite Malahija 3,1).

`Zapazite središte Ivanove poruke. Na koji je način njegova poruka utjecala na “obraćanje srca”? Matej 3,2.8; 14,4; Marko 1,4; Luka 3,3.8.9.11.13.14.`

Poput ratara koji ore tvrdu zemlju da bi je pripremio za sjetvu, Ivan je osudio grijeh i pozvao grešnike da se pokaju. Ljudska narav je takva da bez samoispitivanja, bez svijesti o svojem pravom stanju, čovjek ne osjeća nikakvu potrebu za nečim boljim. Ivanova poruka usmjerila je narod prema svetosti Božjih zahtjeva i njihovoj potrebi za Njegovom savršenom pravednošću. Iskreno pokajanje uvijek prati poniznost i traženje Božje pomoći radi promjene ponašanja. Otkrivajući plitko i sebično licemjerje onih koji su Abrahama smatrali svojim ocem, nastojao je ukazati na dublje značenje vjere njihovih otaca.

`Kako je poruka Ivana Krstitelja pripremila put Isusu? Ivan 1,35-37; 3,27-30.`

Ivanu je bilo pokazano da je Isus Božje Janje. Kada je Isusa predstavio na taj način (Ivan 1,29.36), on je doslovno uputio narod Gospodinu. Andrija i još jedan Ivanov učenik, također Ivan, pisac evanđelja koji je napisao izvještaj o tom danu, ostavili su Ivana Krstitelja i postali Isusovi učenici. Ilijina poruka ukazuje ne samo na potrebu za pokajanjem, već prepoznaje Onoga koji spašava od grijeha, potiče oduševljenje prema Njemu i upoznaje narod s Njim.

`Kad bi Ivan Krstitelj ušao u vaš dom, što mislite što bi vam rekao?`
