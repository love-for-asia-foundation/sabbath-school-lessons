---
title: 'Obećanje O Obnovi'
date: 24/06/2019
---

Klanjanje Baalu u Izraelu koje je uvela Izebela, Sidonka, žena kralja Ahaba, ubrzalo je moralni pad naroda. Božja riječ koja je uzdizala brak, obitelj i spolnost bila je zasjenjena rodoskvrnućem, bludom i drugim oblicima spolnog razvrata. U ovo polje sukoba oko bogoslužja zakoračio je Ilija, čije je značenje imena “Jahve je moj Bog” ukoravalo služenje Baalu.

`Koje je iskustvo povezalo Iliju s rušenjem neznabožačkih vjerovanja i uspostavljanjem novog života u obiteljima? 1. o kraljevima 16,29—17,24; usporedi Luka 4,25.26.`

Najavivši sušu kao kletvu nad zemljom, Ilija je bio obilježen čovjek. Bog ga je zaklonio na neobičnom mjestu — u domu siromašne udovice iz Sarfate, u blizini Izebelinog rodnog mjesta. Ilija je pozdravio udovicu stavivši pred nju tešku odluku: da upotrijebi posljednja drva za potpalu, ulje i brašno i nahrani njega i da Bogu povjeri svoju budućnost. Njezina vjera postala je čuvena. Isus ju je poslije naveo kao primjer (Luka 4,26). Pošto su se njezine zalihe ulja i brašna protegnule na mnogo dana, ova žena je bolje upoznala Gospodina. Onda se njezin sin jedinac razbolio i umro. U bolu koji je iskazala Iliji odražavala se njoj poznata religija iz njezinog okruženja, izopačena vjerovanja koja su se uvukla u Izrael, u kojima je nečiji grijeh zahtijevao žrtvovanje djeteta (1. o kraljevima 17,18; usporedite Jeremija 19,5; Mihej 6,7).

`Kakav je utjecaj ponovni susret sa sinom izvršio na duhovno iskustvo ove udovice Sirofeničanke? 1. o kraljevima 17,24. Što možemo naučiti iz njezinog izlaganja?`

Majčin odgovor otkriva utjecaj Ilijine poruke. U srcu se javlja vjera u Boga i Njegovu Riječ kada je Njegovom silom život obnovljen i obitelj ponovno sjedinjena. Mnogi se danas slažu s naukom koji se propovijeda, ali su mlaki u svojem duhovnom iskustvu. Međutim, kada se istine Božje riječi dožive osobno i kada dođe do buđenja i obnove odnosa u domu, srce biva dublje osvjedočeno.

`Na kakav obiteljski susret još uvijek čekate? Koja vam Božja obećanja pružaju nadu da će do tog susreta doći?`
