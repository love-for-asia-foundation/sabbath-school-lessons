---
title: 'Proročanstvo O Obraćenju Srca'
date: 23/06/2019
---

`Usporedite proročanstvo o Ilijinom dolasku i novozavjetno podsjećanje na ovaj događaj. Malahija 4,5.6; Matej 11,14.15; 17,10; Marko 6,15; Luka 1,17.`

U Malahijino vrijeme Božji poziv upućen narodu: “Vratite se meni, i ja ću se vratiti vama”, naišao je na oholi odgovor: “Kako da se vratimo?” (Malahija 3,7) Razočarani prorok izjavio je da će im biti dana još jedna prilika za buđenje. Prisjećajući se obnove srca koju je započeo Ilija (1. o kraljevima 18,37), Malahija je pretkazao da će on ponovno doći i “obratiti srce otaca k sinovima, i srce sinova k ocima” (Malahija 4,6).

Prema hebrejskoj tradiciji, Ilija se trebao osobno pojaviti kao vjesnik Mesije (usporedite Matej 17,10; Marko 6,15). Međutim, Novi zavjet prikazuje Ivana Krstitelja kao ispunjenje ovog proročanstva (Matej 11,14.15; Luka 1,17).

`Što prema vašem mišljenju znači izraz “obratiti srce”?`

Ovaj tekst može se primijeniti na nekoliko načina: odnosi se na pomirenje izraelskog naroda s Bogom. Bog kao Otac (Izaija 63,16) odvratio se od svojega gnjeva prema svojoj djeci (Mihej 7,18.19) i poziva ih da Mu se vrate (Izaija 44,22; Malahija 3,7). Drugo, odnosi se na ponovno spajanje kasnijih naraštaja s njihovim vjernim precima preko obnove Saveza. Proročki poziv Božjem narodu da slijedi vjeru patrijarha višeput je upućivan u Starom zavjetu. Hoće li zemlja i dalje biti blagoslovljeno mjesto za život, neposredno je bilo povezano s vjernošću Savezu (Ponovljeni zakon 4,29-31). Treće, odnosi se na oporavak i obnovu obiteljskih odnosa. Odnosi između roditelja i djeteta praktični su izraz zavjetne vjernosti Bogu. Ovdje je ispunjenje odgovornosti prema roditeljima i djeci povezano s trajnim nasljeđivanjem zemlje i Božjim blagoslovom (Izreke 2,21).

`Kakva je povezanost između obnovljenog odnosa s Bogom i obnovljenih odnosa u našim obiteljima? Zašto jedno mora prethoditi drugom?`
