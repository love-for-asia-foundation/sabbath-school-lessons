---
title: 'Obraćenje Srca Na Žrtveniku'
date: 25/06/2019
---

`Pročitajte 1. o kraljevima 18,20-45. Napišite o čemu se radi u ovom događaju. Iako je okvir potpuno različit, kako se načela koja zapažamo u ovom izvještaju mogu primijeniti u obiteljskom životu?`

Ilija je želio da narod obnovi Savez na gori Karmelu, da se vrati vjeri svojih otaca koja će donijeti iscjeljenje njihovom životu, domu i zemlji.

Večernja žrtva. Nakon što su poganski svećenici doživjeli neuspjeh prinoseći žrtvu, došao je red na Iliju koji je postupao promišljeno. Doba dana usmjerilo je pozornost na Božji plan otkupljenja otkriven u službi u Svetištu (usporedite Izlazak 29,41). Poziv “priđite k meni” (1. o kraljevima 18,30) podsjeća na Spasiteljev pozdrav grešnicima (usporedite Matej 11,28). Roditelji koji su žalosni jer je njihovo dijete zašlo s puta mogu biti sigurni da ga Bog ljubi isto tako iskreno kao što je ljubio Izraelce. Bog neprestano radi na tome da k sebi privuče zalutale.

Ilijina usredotočenost na Gospodnji žrtvenik, u naše vrijeme ima istu vrijednost kada se Isus i Njegova spasonosna milost uzdižu u obitelji. Obiteljsko bogoslužje je prilika da razgovaramo s Njim u molitvi, da jedni drugima govorimo o Njemu, da ponovno prihvatimo Njegov besplatni dar spasenja i da svojem srcu damo vremena da razmišlja o Njegovim riječima.

Odgovor koji je Ilija tražio od naroda pokazao bi jesu li se vratili k Bogu. U 1. o kraljevima 18,37 stoji: “Da bi poznao ovaj narod ... kad opet obratiš srca njihova.” Mi ne možemo obratiti svoja srca Bogu; možemo samo odgovoriti na Njegovu milost koju On besplatno nudi.

Oganj koji spaljuje nije pao na krivce, već na žrtvu, ukazujući na Isusa kojega “Bog učini mjesto nas grijehom, da mi u njemu postanemo pravednošću Božjom” (2. Korinćanima 5,21). S usana naroda poteklo je priznanje i hvala. Budući da nisu odgovorili na Božji poziv, lažni svećenici bili su pogubljeni. Tada je kletvu izrečenu nad zemljom okončala osvježavajuća kiša.

`U kakvom je stanju vaš “oltar” u domu? Na koje posebne načine možete ponovo podići oltar u svojem domu, ako je potrebno da se ponovno podigne?`
