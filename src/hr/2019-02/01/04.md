---
title: 'Neočekivani Događaji'
date: 02/04/2019
---

`Pročitajte sljedeće tekstove: Job 1,13-19; 2,7-9. Što se dogodilo Jobu? Na koje načine njegovo iskustvo odražava ono što se na ovaj ili onaj način svima događa?`

Grčki filozof Heraklit izjavio je da “nema ničega trajnog osim promjene”. Baš kada se čini da je sve u redu, događaju se neočekivane stvari. To može biti gubitak posla ili ekstremiteta, bolest koja nas prikuje za krevet ili odvede u ranu smrt, požar u domu, prometna nesreća, pad dok hodate ulicom.

Naravno, ne moraju sve promjene biti negativne. Možda zbog unapređenja na poslu dobijete bolju plaću. Možda sretnete osobu koja će postati vaš bračni drug, promjena koju bi mnogi rado dočekali.

U svakom slučaju, život može ići svojim tijekom, možemo se držati svoje rutine, ali odjednom i neočekivano sve se može promijeniti.

Job sigurno nije očekivao novo razdoblje u svojem životu. Biblija ga opisuje kao čovjeka koji je bio “neporočan i pravedan: bojao se Boga i klonio zla” (Job 1,1). Znamo da je bio oženjen, da je imao sedam sinova i tri kćeri i da je bio vrlo bogat (Job 1,2.3). Kada dođemo do sredine knjige, on je već doživio najmanje šest velikih gubitaka: izgubio je imovinu, radnu snagu, djecu, zdravlje, ženinu potporu i potporu prijatelja. Njegov se svijet okrenuo naopako, a njegov obiteljski život bio je uništen.

Iako je ovo što se dogodilo Jobu izuzetno strašno, tko među nama nije doživio nešto neočekivano, također u vrlo negativnom smislu? Život može biti divan, ali se iznenada i bez upozorenja sve potpuno promijeni i naš život — i obiteljski život — možda više nikada neće biti isti.

To nije ništa novo. Abel sigurno nije očekivao da će biti ubijen, a Josip nije baš očekivao da će biti prodan u ropstvo i naći se u Egiptu. U oba izvještaja članovi obitelji bili su umiješani u izdaju, i u oba izvještaja obitelji su u velikoj mjeri bile pod utjecajem onoga što se dogodilo ostalim članovima. Pismo obiluje primjerima ljudi čiji su život i obitelj iznenada promijenili neočekivani događaji.

`Kako vam je vjera pomogla usred nevolja koje su neočekivano prekinule ritmove vašeg života?`
