---
title: Promjene
date: 03/04/2019
---

Činjenica je da ljudska bića često imaju svoje ustaljene navike. Što smo stariji, teže nam ih je promijeniti.

Činjenica je da se ne mijenjamo lako. Kolike su se supruge godinama žalile: “Pokušala sam promijeniti svojega muža, ali...” Bog i nas nastoji promijeniti, pogotovo naš karakter. Svrha je plana spasenja da Bog od nas stvara nove ljude u Njemu.

`Kakve su se velike promjene dogodile Savlu iz Tarza, i kako je do njih došlo? Djela 8,1.3; 9,1-22; Galaćanima 1,15-17.`

“Kad se Savao potpuno prepustio osvjedočivanju Duha Svetoga, vidio je pogreške u svojem životu i prepoznao dalekosežne zahtjeve Božjeg zakona. Ovaj nekad oholi farizej, uvjeren da se opravdao svojim dobrim djelima, sada se pognuo pred Bogom s poniznošću i jednostavnošću malog djeteta priznajući svoju nedostojnost i moleći za zasluge razapetog i uskrslog Spasitelja. Savao je čeznuo za potpunim skladom i zajednicom s Ocem i Sinom, i u silnoj želji za oprostom i prihvaćanjem upućivao je žarke molbe… Molitve ovog farizeja koji se kajao nisu bile uzaludne. Božanska milost preobrazila je najdublje misli i osjećaje njegovog srca i njegove su plemenitije sposobnosti bile usklađene s vječnim Božjim namjerama. Krist i Njegova pravednost postali su važniji od cijelog svijeta.” (Ellen G. White, Djela apostolska, str. 75,76)

Iako naše iskustvo obraćenja nije ni približno tako dramatično kao Savlovo, svi smo doživjeli Božje djelovanje u našem životu u nastojanju da nas promijeni, da nas učini osobom kakva trebamo biti. Da, taj proces može biti dug i katkad se zapitamo hoćemo li se ikada promijeniti. U takvim trenucima vrlo je važno da razmišljamo o dva biblijska teksta i da tražimo da se ostvare u našem životu.

`Pročitajte sljedeće tekstove: Filipljanima 1,6; Rimljanima 8,1. Koja dva velika obećanja nalazimo u ovim tekstovima i kako se ona uklapaju u iskustvo kršćanina?`
