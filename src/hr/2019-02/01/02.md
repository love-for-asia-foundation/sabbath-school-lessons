---
title: 'U Početku'
date: 31/03/2019
---

Biblija počinje izvještajem o stvaranju, što je nesumnjivo razlog zašto započinje riječima: “U početku ...” (Postanak 1,1) Naravno, poglavlje se posebno usredotočuje na preobrazbu Zemlje iz stanja u kojem je bila, “bezlična i prazna” (Postanak 1,2 — Varaždinska Biblija), u svijet za koji je Bog osobno šestog dana izjavio da je “veoma dobar” (Postanak 1,31). Ukratko, početak koji se ovdje spominje početak je našeg svijeta.

`Pročitajte Postanak 1. Iako su u ovom tekstu spomenuti mnogi događaji, postavite sebi pitanje: Ima li naznaka nasumičnosti ili slučaja, ili je sve učinjeno na uređen način, u određeno vrijeme i na određenom mjestu? Što vaš odgovor govori o Božjem karakteru?`

Ellen G. White je zapisala da je “red prvi zakon svemira” (Signs of the Times, 8. lipnja 1908.); tako je očito i na Zemlji. Iako je grijeh poremetio prirodni svijet, u izvjesnoj mjeri i dalje postoje red, ritam i točnost.

`Pročitajte Postanak 8,22. Kako je u ovom retku shvaćen red?`

Čak i nakon pada, općenito govoreći, razdoblja dolaze i prolaze prema određenom redu. Osim svjetlila na nebu, to jest Sunca i Mjeseca, koji “luče dan od noći, da budu znaci blagdanima, danima i godinama” (Postanak 1,14), postoje i godišnja doba, i sve je dio prirodnog ritma svijeta koji je Bog stvorio. Iako u to sada imamo samo površan uvid, redak kao što je Izaija 66,23 pokazuje da će na novom nebu i novoj Zemlji također postojati određeni ritam.

`Razmislite o tome kako subota snažno i redovno utječe na vaš život, osobito na vaš obiteljski život. Koje su izrazite prednosti ne samo subote, već i činjenice da dolazi s takvom točnošću?`
