---
title: 'Međusobni Utjecaj'
date: 04/04/2019
---

Biblija je knjiga koja govori o odnosima. Bog nas je stvorio da ostvarimo odnos s drugima. Malo ljudi živi u potpunoj otuđenosti. Kao prvo, nitko od nas ne bi mogao doći na svijet da nije bilo drugih ljudi. Čak i nakon rođenja netko se mora brinuti o nama, makar do određene dobi, kada, bar u načelu, možemo sami živjeti. Čak i ako možemo, tko bi to poželio? Većini nas potrebno je društvo i prijateljstvo drugih ljudi i mi čeznemo za tim. Iako kućni ljubimci, kao što su psi, mogu biti divni pratioci, naše najdublje i najznačajnije odnose koji mijenjaju život ipak zadovoljavaju drugi ljudi. Ne čudi zato što su obitelj i obiteljski odnosi toliko važni za naš život.

Budući da većina nas stupa u odnose s drugima, ovi odnosi mogu utjecati na promjenu ritmova našeg života i često se to i događa. To se odvija na dva načina: drugi ljudi, u kontaktu s nama, utječu na naš život. Mi u međuvremenu u dodiru s drugima možemo utjecati na njihov život. I bilo da to uviđamo ili ne (a često ne uviđamo), ovi uzajamni utjecaji u bilo kojem smjeru mogu donijeti dobro ili zlo. Koliko je onda važno da stalno budemo aktivni, kako bi naš neizbježan utjecaj na druge, posebno na one kojima smo najbliži, a to su obično članovi naše obitelji, uvijek bio na dobro.

`Pročitajte sljedeće tekstove. Što trebamo činiti u svojem odnosu s drugima? Rimljanima 15,7; Efežanima 4,2.32; 1. Solunjanima 3,12; Jakov 5,16.`

Načelo je vrlo jednostavno. Ako smo ljubazni, dobri i suosjećajni prema drugima, vršit ćemo pozitivan utjecaj na njih, čak do te mjere da ćemo promijeniti njihov život u pozitivnom smislu. Kao što Isus mijenja život ljudi na vrlo pozitivan način, i mi možemo nešto slično učiniti za druge. Nemojmo zaboraviti: naš utjecaj bit će na dobro ili na zlo, čak i u blagom obliku. I nigdje taj utjecaj nije izraženiji nego u obitelji.

`Pročitajte dvije sljedeće Isusove izjave: Luka 11,34; Marko 4,24.25. Što one govore o tome koliko je važno kakav utjecaj vršimo na druge?`
