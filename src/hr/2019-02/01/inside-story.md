---
title:  MISIONARKIN DNEVNIK RADOSTI
date:   05/04/2019
---

Godina nije mogla početi lošije za Elisu Albertsen, rodom iz Palmera na Aljasci, koja je odustala od vrlo izgledne karijere frizerke kako bi volontirala u misijskoj školi na Maršalovim otocima. Nakon samo tri mjeseca u školskoj godini, morala se vratiti zrakoplovom natrag u Sjedinjene Američke Države jer je povrijedila koljeno na igralištu u Adventističkoj školi Ebeye. Proboravivši četiri mjeseca u domovini, Elisa se još oporavljala.

Shvatila je da će morati prekršiti obećanje koje je dala svojim učenicima da će se vratiti prije kraja školske godine. Onda su se ona i njezin dugogodišnji mladić razišli.

Razočarana i obeshrabrena, Elisa je odlučila uzeti četrdesetodnevnu stanku i ne slušati svjetovnu glazbu, čitati knjige i gledati filmove, te uroniti u Bibliju i spise Ellen G. White, jedne od osnivača Adventističke crkve.

Zatim je počela pisati dnevnik radosti. “Htjela sam nabrojiti tisuću darova koje mi je Bog dao”, kaže ona. Svakodnevni zapisi u dnevniku o radosti započeli su jednostavnim zbivanjima. Elisa je napisala kako je zahvalna za čistu vodu i sjaj sunca što dopire kroz prozor. Dok je nastavila pisati, sjetila se riječi apostola Pavla: “Uvijek se radujte!” (1. Solunjanima 5,16) Kad je otkrila mrave u zdjeli za hranjenje njezinog psa, pomislila je kako je sve to besmisleno. Mrzim mrave! Tada se sjetila svojega dnevnika o radosti i, gledajući uskoro na užurbane mrave, počela se diviti njihovoj ustrajnosti — složnom radu i sposobnosti da nose teret mnogo puta veći od njihove veličine i težine.

U svojem dnevniku radosti napisala je: “Zahvaljujem Bogu za mrave! S Bogom možemo postići ono što je mnogo veće od nas.” Elisa je pronašla radost i u drugim negativnim okolnostima. Kad ju je netko kritizirao, napisala je: “Hvala Ti Bože za tu kritiku, jer je to za moje usavršavanje i približavanje Tebi.” Zahvalila je Bogu za povrijeđeno koljeno, shvativši kako je kroz tu ozljedu ojačala duševno i tjelesno.

Elisa sada ima dvadeset i jednu godinu. Vratila se natrag u Ebeye kao učiteljica drugog razreda. Kad se razboljela od gripe, izvadila je svoj dnevnik radosti i u njega zabilježila dok se šetala otokom: “Kad sam izgubila glas, rekla sam: ‘Hvala Ti, Bože, jer sada mogu bolje čuti svoje učenike.’”

Dio dara trinaeste subote u drugom tromjesečju 2018. godine pomogao je adventistima u školi Ebeye da izvedu popravke na učionicama koje su bile u raspadajućem stanju. Hvala vam što podupirete misiju!

*Andrew McChesney, Adventist Mission*
