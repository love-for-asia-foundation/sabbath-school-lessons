---
title: 'Utjecaj Obiteljskog Života'
date: 19/06/2019
---

`U sljedećim redcima obratite pozornost na novozavjetnu upotrebu riječi “ugledati se”. Što nam ona govori o procesu nastanka i rasta kršćanskog života? Koji je odnos između ugledanja na nekoga i svjedočenja? 1. Korinćanima 4,16; Efežanima 5,1; 1. Solunjanima 1,6; Hebrejima 6,12; 13,7; 3. Ivanova 11.`

Naglašavanje riječi “ugledati se” u Novom zavjetu potvrđuje važnu ulogu ugledanja na nekoga u procesu učenja. Ljudi postaju slični onome koga promatraju. Ovo načelo tiče se odnosa općenito, a posebno odnosa u domu, u kojem je ugledanje na nekoga uobičajeno. Djeca se ugledaju na roditelje ili braću i sestre; bračni drugovi često se ugledaju jedan na drugoga. Ovo pokazuje kako parovi i obitelji mogu svjedočiti drugim parovima i obiteljima.

Snaga društvenog utjecaja. Mi svjedočimo svojim domom kada drugima dajemo priliku da nas promatraju i u našem domu vide naš primjer. Mnogi u svojem okruženju ne pružaju dobar primjer braka ili obiteljskih odnosa koji bi slijedili. U našim domovima mogu vidjeti razliku koju unosi Kristov duh. “Društveni utjecaj je divna sila. Ako hoćemo, mi ga možemo upotrijebiti kao sredstvo pružanja pomoći onima koji su oko nas.” (Ellen G. White, Služba liječenja, str. 218)

Kada bračni parovi pozivaju druge parove na ručak, druženje ili proučavanje Biblije, ili kada zajedno slušaju seminar o braku, oni koji su došli u posjet imaju priliku vidjeti uzor. Uzajamni odnos, poštovanje, komunikacija, rješavanje sukoba i prilagođavanje razlikama svjedoči o obiteljskom životu u Kristu.

`Zbog čega, međutim, u ovom okviru uvijek moramo biti oprezni? Jeremija 17,9; Ivan 2,25; Rimljanima 3,23.`

Ugledajte se na vjernike koji se ugledaju na Krista. Međutim, svi primjeri koje čovjek ostavlja imaju nedostatke; svjedočanstvo kršćanskog doma nije u potpunosti savršeno. Novozavjetna misao o ugledanju poziv je upućen pojedincima da slijede vjernike koji se ugledaju na Krista. Misao je da će pojedinci prihvatiti kršćansku vjeru kada vide kako je prikazana u životu drugih ljudi, koji su isto tako pogrešiva ljudska bića kao i oni.

`Kako svoj dom možete učiniti boljim primjerom kršćanskog svjedočenja?`
