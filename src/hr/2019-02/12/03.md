---
title: 'Prvo Obitelj'
date: 17/06/2019
---

Prirodno je da će se članovi kućanstva prvi susresti s našim nastojanjem da objavimo Evanđelje. Ne postoji važnije evanđeosko polje od ovoga.

`Koje zaključke možemo izvući iz Ivana 1,40-42 u vezi sa širenjem vjere u domu? Vidi Ponovljeni zakon 6,6.7; Ruta 1,14-18.`

Oduševljeno izvještavanje. Andrija je otišao korak dalje u odnosu na obično izvještavanje; on je uredio da se njegov brat Šimun sretne s Isusom. Oduševljeno izvještavanje o Isusu jednostavan je način širenja Evanđelja među rodbinom u našem domu. Nakon upoznavanja, Andrija se povukao. Od tog trenutka Isus i Petar izgradili su svoj odnos.

Pomaganje djeci u izgradnji vjere. Često se previđa činjenica da su djeca u domu pravi primatelji Evanđelja. Roditelji pogrešno misle da će djeca jednostavno upiti obiteljsku duhovnost. Ne mora biti tako. Iako djeca i mladi uče od uzora koje promatraju, također je činjenica da je ovim mlađim članovima Gospodnje obitelji potrebna posebna pozornost i prilika da se osobno upoznaju s Njim. U Ponovljenom zakonu 6 to se uporno ističe: mora se obratiti pozornost najuspješnijoj vrsti vjerskog obrazovanja. U domu treba poticati redovne duhovne navike u osobnom i obiteljskom bogoslužju. U korist djece i mladeži moraju biti uloženi vrijeme i iskreni napori.

`Što možemo naučiti iz Noeminih evanđeoskih napora? Ruta 1,8-22.`

Ruta je vidjela Noemi u njezinim najgorim trenucima: kada je pokušala odgurnuti svoju snahu od sebe i kada je, gnjevna i utučena, kudila Boga dok se prisjećala gubitaka koje je doživjela ( Ruta 1,15.20.21). Nema rječitijeg svjedočanstva od Rutinog iz kojeg se vidi da mladi mogu upoznati savršenog Boga i posvetiti Mu svoj život, čak i kada Ga upoznaju preko nesavršenog roditelja.

`Kako misao da je dom najvažnije evanđeosko polje utječe na vaš stav prema osobama s kojima živite? Zajedno kao obitelj pripremite listu konkretnih napora koje vaša obitelj može uložiti da neobraćenu rodbinu povede Kristu.`
