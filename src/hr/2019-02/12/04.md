---
title: 'Mir Koji Pobjeđuje'
date: 18/06/2019
---

`Kakav savjet za brakove u kojima vladaju podjele zbog vjere nalazimo u Novom zavjetu? 1. Korinćanima 7,12-15; 1. Petrova 3,1.2.`

Blagoslov je bračni drug kršćanin. Pavao u 1. Korinćanima odgovara obraćenicima koje muči pitanje mogu li ostajanjem u braku s nevjernim bračnim drugom uvrijediti Boga ili oskvrnuti sebe i svoju djecu. Pavao kaže da nije tako. Sveta zajednica braka i prisni odnos trebaju se nastaviti i nakon obraćenja jednog bračnog druga. Prisutnost jednog kršćanskog bračnog druga “posvećuje” drugog i djecu ovog para. Riječ “posvetiti” treba razumjeti u smislu da nevjerni bračni drug dolazi u dodir s blagoslovima milosti zahvaljujući životu s bračnim drugom kršćaninom.

Žalosno je što nevjerni bračni drug može odlučiti napustiti brak. Iako posljedice mogu biti ozbiljne, milostiva riječ našega Boga — koji uvijek poštuje čovjekovu slobodu izbora — glasi “neka se rastavi”. Vjernik “u takvim prilikama nije ropski vezan” (1. Korinćanima 7,15).

Pozvani da žive u miru. Jasno prvenstvo, usprkos izazovima duhovno razdijeljenog doma, Božja riječ daje nalaženju načina da zavlada Kristov mir. Cilj je održati brak netaknutim, pružiti dokaz pobjede Evanđelja usred poteškoća i pridobiti bračnog druga s kojim je vjernik jedno tijelo.

`Koje su granice odgovornosti vjernog bračnog druga prema nevjernom bračnom drugu?`

Dobrota, nepokolebljiva vjernost, ponizna služba i radosno svjedočanstvo vjernika stvara najveće izglede da se zadobije bračni drug nekršćanin. Pokornost u kršćanskom braku proizlazi iz poštovanja prema Kristu (usporedite Efežanima 5,21). I kada se bračni drug s kršćanskom pokornošću odnosi prema nevjernom bračnom drugu, odanost se uvijek prvo ukazuje Kristu. Činjenica da Bog ima pravo na naš život ne znači da bračni drug mora podnositi zlostavljanje od ruke nasilnog bračnog druga.

`Bori li se neka osoba u vašoj crkvi s nevjernim bračnim drugom? Ako se bori, na koje joj praktične načine možete pomoći?`
