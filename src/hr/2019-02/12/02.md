---
title: 'Učenje Iz Kraljeve Pogreške'
date: 16/06/2019
---

`Pročitajte izvještaj o Ezekijinom izlječenju i posjetu babilonskih poslanika: 2. Ljetopisa 32,25.31; Izaija 38.39.`

Pismo ističe da su se glasnici zanimali za čudesan oporavak kralja Ezekije. Ali čini se da je Ezekija šutio o svojem iscjeljenju. On nije naglasio pojedinosti koje bi otvorile srca ovih radoznalih poslanika za spoznavanje pravog Boga. Upadljiva je suprotnost između njegove zahvalnosti zbog izlječenja u 38. poglavlju i njegove šutnje u 39. poglavlju.

“Ostavi ga Bog da bi ga iskušao.” Ovaj državni posjet bio je najznačajniji događaj; ipak, nije zabilježeno da je Ezekija tražio posebno vodstvo u vezi s tim u molitvi, od proroka ili svećenika. Niti se Bog umiješao. Sâm, daleko od očiju javnosti, ne posavjetovavši se s duhovnim savjetnicima, Ezekija je dopustio da Božje djelo u njegovom životu i životu naroda nestane iz njegovih misli. Namjera kroničara u 2. Ljetopisa 32,31 možda je bila da pokaže kako Božji blagoslov lako može biti uzet kao gotova stvar i kako su oni koji primaju Njegovu milost skloni samodovoljnosti.

`U nastavku se iznose određene pouke o vjernosti u domu koje se mogu izvući iz Ezekijinog iskustva. Kojih se još pouka možete sjetiti?`

Svaki posjet kršćanskom domu prilika je da ljudi upoznaju Kristove sljedbenike.

Neki posjetitelji će vjerojatno započeti razgovor o duhovnim temama. Kršćani moraju pronaći prikladan način na koji će širiti Radosnu vijest. Kršćani nisu pozvani da se hvale svojim materijalnim napretkom i postignućima, iako to mogu priznati kao Božje blagoslove. Pozvani su da objave “slavna djela onoga koji vas pozva iz tame u svoje divno svjetlo” (1. Petrova 2,9); ili da u simboličnom pogledu upotrijebimo Ezekijino iskustvo, da objave da im se bližila smrt, ali da ih je Krist iscijelio; da su mrtvi od grijeha, ali da ih je Krist uskrisio i posadio na nebesima (Efežanima 2,4-6).

`Na koje načine možete upotrijebiti dom za svjedočenje drugima? Kako biste otvorenije mogli podijeliti svoju vjeru u Krista s onima koji dolaze u vaš dom?`
