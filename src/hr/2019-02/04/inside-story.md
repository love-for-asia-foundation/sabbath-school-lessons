---
title:  PREDSJEDNIK DIVIZIJE KRSTIO SVOJEGA OCA
date:   26/04/2019
---

Samuel Saw, predsjednik Južnoazijskopacifičke divizije Crkve adventista sedmog dana, odrastao je bez odnosa s ocem. Njih dvojica nikad nisu provodili vrijeme zajedno u njihovoj zemlji Mijanmaru.

“Nikad me nije zagrlio”, kaže Saw. “Bio sam dječak bez oca.” Saw, kog su odgojili njegovi djed i baka, nastavio je studirati na Adventističkom seminaru Mijanmarske unije u Myaungmyau, gradu od 280.000 stanovnika, koji se nalazi oko 225 kilometara zapadno od glavnoga grada u Yangonu. Tamo je diplomirao za pastora.

Crkveni rad na jugoistoku Azije bio je izazovan, jer je tamo samo četiri posto stanovništva kršćanske vjere. Budisti čine oko devedeset posto stanovništva, a muslimani četiri posto.

Kao pastor, Saw je govorio ljudima: “Priđite i govorite svojem prijatelju nekršćaninu o svojoj vjeri.” Ali on nikada nije prišao svojem vlastitom ocu. Saw se oženio, dobio dvoje djece i služio kao pastor i crkveni dužnosnik na Tajlandu, u Singapuru i na Filipinima.

Dok je bio izvršni tajnik Južnoazijskopacifičke divizije, Saw je prisustvovao tjednu molitve koji ga je potaknuo da ozbiljno razmisli o svojem ocu. Ispričao je svoju životnu priču iz djetinjstva tom govorniku i dvojica muškaraca su se molila zajedno. “Moraš doprijeti do svojega oca”, rekao je govornik.

Saw se molio Bogu da mu daruje snagu. Osjetio je bol kad je razmišljao o svojemu ocu, ali nije imao želju da se poveže s njim. Ipak, i dalje se molio — i dogodilo se neočekivano.

“Imao sam čast krstiti vlastitog oca koji je bio u dobi od sedamdeset i šest godina.” izvješćuje Saw. Sjeća se onoga što je poslije rekao njegov otac. “Sine”, rekao je taj starac, “želim biti kršćanin koji ide u crkvu s pjesmaricom i Biblijom u ruci. Kupi mi pjesmaricu i Bibliju, tako da ih mogu nositi u crkvu.” Saw se gušio u osjećajima kad je otac izišao iz krstionce i zagrlio ga.

“Tad me je otac prvi put zagrlio u cijelom mojem životu.” kaže Saw. U 2016. godini Saw je izabran za predsjednika Južnoazijskopacifičke divizije, čije se područje prostire kroz četrnaest zemalja, uključujući Mijanmar. On ohrabruje druge da traže od Boga pomoć i odbace gorčinu i povrijeđenost.

“Bez Božje preobražavajuće moći mi smo samo jadna ljudska bića”, kaže on. “Ali s Njegovom snagom možemo biti drukčiji od svijeta.”

*Andrew Mc Chesney*
