---
title: 'Smrt I Usamljenost'
date: 24/04/2019
---

Netko je jednom prilikom postavio pitanje: Koja je razlika između ljudi i pilića kad je riječ o smrti? Za razliku od pilića koji ugibaju, mi ljudi, koji također umiremo, znamo da ćemo umrijeti. Pilići ne znaju. I upravo to znanje o svojoj predstojećoj smrti u velikoj mjeri utječe na način na koji sada živimo.

Kao što znamo, svi odnosi, uključujući i brak, prije ili poslije završe našim najvećim neprijateljem: smrću. Koliko god zajednica bila bliska, bez obzira na veliku ljubav, duboko zajedništvo, vrijeme provedeno zajedno, mi kao ljudska bića (za razliku od pilića) znamo da će prije ili poslije nastupiti smrt (osim ako se Isus prije ne vrati), i da će naš odnos, kada se to dogodi, prestati. Takva je naša sudbina od počinjenog prvog grijeha i tako će biti do Isusovog dolaska.

Biblija ne govori tko je prvi umro, Adam ili Eva, ali je to sigurno bilo posebno bolno za drugog, posebno zato što smrt nikada nije trebala biti dio života. Ako je, kao što smo vidjeli u prethodnoj pouci, umiranje jednog lista u njima izazvalo žalost, tko može zamisliti kako su doživjeli smrt bračnog druga?

Problem je što smo se mi toliko navikli na smrt i što je uzimamo kao gotovu činjenicu. Međutim, smrt nikada nije trebala biti dio ljudskog iskustva. Stoga čak do današnjeg dana pokušavamo pronaći smisao u svemu tome, ali često jednostavno ne možemo.

`Što sljedeći tekstovi uče o smrti i o tome kako se ljudi suočavaju njom? Izaija 57,1; Otkrivenje 21,4; 1. Solunjanima 4,16-18; Matej 5,4; 2. Samuelova 18,33; Postanak 37,34.`

Ne samo da se svi suočavamo sa stvarnošću vlastite smrti, već se suočavamo i sa stvarnošću smrti drugih, voljenih, možda najbliskijih osoba. Zato će se prije ili poslije mnogi od nas zbog nečije smrti suočiti s trenucima usamljenosti. To je vrlo teško i bolno iskustvo, i u tim se trenucima možemo, a često i moramo, pozivati na Božja obećanja. Uostalom, na ovom svijetu grijeha, patnje i smrti što drugo možemo?

`Kako vaša crkva može pomoći onima koji su usamljeni nakon smrti voljene osobe?`
