---
title: 'Život Bez Bračne Zajednice'
date: 22/04/2019
---

Jedna mlada žena navela je prednosti što nije udana: “Dvaput sam dobila priliku da služim u misionarskom polju i pristala sam bez oklijevanja.” Osobi koja je u braku, koja ima obitelj, možda bi bilo potrebno više vremena da donese takvu odluku jer se ona ne tiče samo nje, već i bračnog druga i djece.

`Koji su prema Pavlovim riječima dobri razlozi da se ne stupi u brak? 1. Korinćanima 7,25-34.`

Većina ljudi smatra da je stupanje u brak Božja volja. Zar On nije rekao: “Nije dobro da čovjek bude sam”? Pa ipak, u Bibliji nalazimo brojne primjere ljudi koji nisu bili u braku, uključujući i najuzvišeniji primjer od svih, Isusa Krista.

Jeremiji je rečeno da se ne ženi (Jeremija 16,1-3); ta je odluka bila potaknuta povijesnim prilikama. Ne znamo je li ograničenje bilo ukinuto, ali je jasno da je Jeremija bio veliki prorok dok je bio sam.

Ni Ezekielov bračni položaj nije se činio važnim kad je njegova žena iznenada umrla. Nije mu čak bilo dopušteno da žali za njom jer nije smio prekidati službu koju mu je Bog povjerio (Ezekiel 24,15-18). Prorok Hošea također je doživio okončanje braka, ali je nastavio obavljati svoju službu. Izvještaj o njegovom braku vrlo je neobičan, jer mu je Bog rekao da se oženi bludnicom koja ga je ostavila zbog drugog muškarca, a Bog je znao da će se to dogoditi (Hošea 1—3). Kada se osvrnemo unatrag, zapažamo da Bog nastoji prikazati jednostranu ljubav koju On ima prema Izraelu i prema nama, ali Hošei je sigurno bilo izuzetno teško i bolno što je njegov život poslužio kao ilustracija.

U svakom od ovih primjera bračno stanje nije bilo sporno pitanje. Bog je očekivao poštenje, poslušnost i sposobnost osobe da kaže ono što je On želio. Trebamo biti sigurni da bračno stanje ne određuje naš život. Mnogi će nam danas reći da nismo potpuni ako nismo u braku. Pavao bi dao sljedeći odgovor: “Nemojte se prilagođivati ovomu svijetu!” Umjesto toga, “prinesite sebe kao žrtvu živu, svetu i ugodnu Bogu” (Rimljanima 12,1.2).

`Na koje praktične načine možete služiti onima koji nisu u braku, bilo da su vjernici ili nisu?`
