---
title: 'Kada Se Brak Okonča'
date: 23/04/2019
---

Od svih načina na koje je grijeh razorio čovječanstvo, što se osim fizičke patnje i smrti suočilo s razornijim posljedicama grijeha od obitelji? Izraz “disfunkcionalna obitelj” skoro je suvišan. Koja obitelj nije do neke mjere disfunkcionalna?

Osim smrti, rastava je jedna od najtežih stvari s kojom se obitelj može suočiti. Ljudi koji prolaze kroz ovo strašno iskustvo, pokazuju čitav niz osjećaja. Prvi i najčešći je vjerojatno tuga, koja, ovisno o pojedincu, može različitim intenzitetom trajati od nekoliko mjeseci do nekoliko godina. Neki mogu doživjeti strah: strah od nepoznatog, uznemirenost zbog novčanih prilika i strah da se neće moći uhvatiti ukoštac s nastalom situacijom. Pojedinci prolaze razdoblje depresije, gnjeva i, naravno, usamljenosti.

`Koja opća načela u vezi s rastavom možemo pronaći u sljedećim redcima: Malahija 2,16; Matej 5,31.32; 19,8; 1. Korinćanima 7,11-13?`

“Crkva kao Kristovo spasonosno oruđe treba služiti svojim članovima u svim njihovim potrebama i njegovati ih da bi mogli uzrasti i steći zrelo kršćansko iskustvo. To je posebno važno kada se vjernici suočavaju s odlukama koje utječu na cijeli život, kao što je brak, ili bolnim iskustvima, kao što je rastava. Kada je nečiji brak u opasnosti, treba biti uložen svaki napor od strane bračnih drugova, vjernika iz crkve ili obitelji koja im pruža potporu da svoje pomirenje usklade s božanskim načelima vezanim za obnavljanje narušenih odnosa (Hošea 3,1-3; 1. Korinćanima 7,10.11; 13,4-7; Galaćanima 6,1).

Materijali koji vjernicima mogu biti od pomoći u razvoju snažnog kršćanskog doma dostupni su u crkvi ili drugim crkvenim organizacijama. U ove materijale spadaju: 1) programi za davanje smjernica zaručenim parovima, 2) programi s uputama vjenčanim parovima i njihovoj obitelji i 3) programi potpore za obitelji u kojima vladaju narušeni odnosi i za pojedince koji su se razveli.” (The Seventh-day Adventist Church Manual, 19. izdanje [Nampa, Idaho: Pacific Press Publishing Association, 2016.], str. 161)

`Na koje praktične načine, bez riječi osude, možete pomoći nekome tko se nalazi pred rastavom?`
