---
title: Zajednica
date: 21/04/2019
---

`Pročitajte Propovjednik 4,9-12. Koju osnovnu misao ovdje zapažamo? O kojem se životnom načelu govori?`

Vrlo je malo ljudi koji mogu živjeti sami. Čak i ako smo skloni samoći i volimo biti sami, prije ili poslije ne samo da želimo nečije društvo, već nam je možda i potrebno, osobito u vrijeme određene potrebe. Mi smo stvoreni za život u zajednici, u društvu. Sretni su oni koji imaju bliske članove obitelji koji im mogu pružiti utjehu i potporu, osobito u vrijeme potrebe.

Nažalost, u našoj crkvi, na radnom mjestu i u zajednici u kojoj živimo ima ljudi koji se nemaju kome obratiti ne samo kada imaju poteškoća, već ni kada na kraju dana požele porazgovarati s nekim. Osjećaj usamljenosti može se pojaviti u bilo kojem trenutku. “Za mene je”, rekao je jedan neoženjeni muškarac, “najteži dan nedjelja. U tjednu sam okružen ljudima na poslu. Subotom viđam ljude u crkvi. Međutim, nedjeljom sam potpuno sam.”

`Koja načela zapažamo u sljedećim tekstovima, posebno kada doživimo trenutke usamljenosti? Ivan 16,32.33; Filipljanima 4,11-13.`

Da, kao kršćani ne samo da smo svjesni Božjeg postojanja, već i činjenice da možemo stupiti u zajednicu s Njim i da iz te bliske zajednice s Njim možemo primiti utjehu. Međutim, Božja bliskost s Adamom u Edenskom vrtu nije spriječila Gospodina da kaže: “Nije dobro da čovjek bude sam.” (Postanak 2,18) Prema tome, Bog je znao da je Adamu, iako je njegovao zajednicu s Bogom u svijetu netaknutom grijehom, bilo potrebno društvo drugog ljudskog bića. Koliko je više, onda, nama potrebno društvo?

Ipak ne bismo trebali pomisliti da osoba ne može biti usamljena samo zato što je okružena velikim brojem ljudi. Neki od najusamljenijih ljudi žive u velikim gradovima gdje često stupaju u dodir s drugima. To što je netko u blizini drugih ljudi ne znači da se ne može osjetiti usamljenim i otuđenim i da mu nije potrebno zajedništvo.

Nije uvijek lako prepoznati osobu koja se osjeća usamljenom, otuđenom, odbačenom ili jednostavno povrijeđenom, i je li joj potreban netko, ako ništa drugo, da razgovara s njom. Kako možete postati osjetljiviji prema takvim ljudima, tko god bio u pitanju?
