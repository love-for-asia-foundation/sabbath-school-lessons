---
title: 'Duhovni Samci'
date: 25/04/2019
---

Mlada žena po imenu Natalija bila je u braku sedam godina kada je na poziv prijateljice otišla na evanđeoska predavanja u mjesnoj adventističkoj crkvi. Osvjedočena onim što je čula, Natalija je predala svoje srce Kristu, doživjela iskustvo novorođenja i — usprkos snažnom protivljenju supruga, roditelja, suprugove rodbine, čak i prve susjede — pristupila je Crkvi. Također je uskladila svoj život u najvećoj mogućoj mjeri s novootkrivenom vjerom.

Kao što možemo pretpostaviti, naišla je na velik otpor; posebno joj je njezin suprug otežavao situaciju, koji je tvrdio, i to ispravno:

“Ja nisam na ovo pristao kada smo se vjenčali. Ti si potpuno nova osoba, a ja želim da opet budeš onakva kakva si bila.”

Ona se sada već godinama bori živjeti životom vjere. Iako je u braku, ona je, mogli bismo reći, “duhovna samica”.

`Koje ohrabrujuće riječi nalazimo u sljedećim redcima za one koji se možda osjećaju kao duhovni samci? Izaija 54,5; Hošea 2,19.20; Psalam 72,12.`

U našoj Crkvi širom svijeta ima “Natalija“. Te osobe, muškarci ili žene, nalaze se u braku, ali u crkvu odlaze sami ili sa svojom djecom. Možda su se vjenčali s osobom druge vjere. Ili su možda pristupili Crkvi, a njihov bračni drug nije. Ili su, kada su se vjenčali, oboje bili vjernici Crkve, ali je jedno od njih zbog nekog razloga napustilo Crkvu, prestalo odlaziti u nju, i možda čak postalo neprijateljski raspoloženo prema vjeri. Ovi muškarci i žene dolaze sami u crkvu i na ručak nakon bogoslužja, odlaze sami u misionarski rad ili na crkvene društvene aktivnosti. Žalosni su što u financijskom smislu ne mogu doprinijeti crkvenoj službi onoliko koliko bi željeli, jer se njihov bračni drug ne slaže s tim. Iako u braku, duhovno se mogu osjećati kao udovac ili udovica.

Vjerojatno smo svi u nekom trenutku sreli ljude u crkvi koji su u ovakvom položaju, i njima je potrebna naša ljubav i potpora.

`Koje praktične stvari kao crkvena obitelj možemo učiniti da pomognemo duhovnim samcima u našoj sredini?`
