---
title: 'Biranje Prijatelja'
date: 09/04/2019
---

Izbor prijatelja jedan je od najvažnijih izbora u našem životu. Uglavnom ne pravimo planove za sklapanje prijateljstva; ona se često razvijaju prirodno kada se družimo s ljudima koji uživaju u istim stvarima kao i mi.

`Koja načela u vezi s izborom prijatelja nalazimo u sljedećim redcima: Izreke 12,26; 17,17; 18,24; 22,24.25?`

U Izrekama 18,24 stoji da, želimo li imati prijatelje, moramo postupati prijateljski. Neki ljudi su usamljeni, ali druge od njih možda udaljava njihov zlovoljan, negativan stav. “Čak i najbolji među nama imaju neprivlačne osobine; kod izbora prijatelja trebamo birati one koji se neće udaljiti od nas kada uvide da nismo savršeni. Potrebno je uzajamno podnošenje. Trebamo voljeti i poštovati jedni druge usprkos manama i nesavršenostima koje primjećujemo jer je to Kristov Duh. Treba njegovati poniznost i nepovjerenje u sebe, kao i strpljenje i razumijevanje prema manama drugih. To će iskorijeniti svu uskogrudnu sebičnost i učiniti nas velikodušnima i širokog srca.” (Ellen G. White, Pastoral Ministry, str. 95)

Jedan od najpoznatijih izvještaja o prijateljstvu jest izvještaj o Davidu i Jonatanu. Da je Šaul, prvi izraelski kralj i Jonatanov otac, bio vjeran i poslušan, njegovo kraljevstvo moglo je trajati nekoliko naraštaja, i Jonatan bi bio prestolonasljednik. Kada se Šaul pokazao nedostojnim svojeg poziva, Bog je izabrao Davida za novoga izraelskog kralja, isključivši Jonatana iz onoga što mu je po pravu pripadalo. Ovaj događaj snažan je primjer kako je pogrešni izbor jednog člana obitelji (Šaula) utjecao na drugog člana (Jonatana).

Međutim, Jonatan nije bio ljut ili ljubomoran na Davida. Umjesto toga, odlučio je pomoći Davidu štiteći ga od gnjeva svojega oca Šaula. “Jonatanova se duša prikloni Davidovoj duši, i Jonatan ga zavolje kao samoga sebe.” (1. Samuelova 18,1) Kakav snažan primjer iskrenog prijateljstva!

`“Ne varajte se: zli razgovori kvare dobre navike.” (1. Korinćanima 15,33 — Varaždinska Biblija) Kakvo ste iskustvo stekli s prijateljima, čak i onima koji vam nisu imali namjeru učiniti nažao, ali koji su vas na kraju ipak povrijedili? Kako pogrešni izbori u prijateljstvu narušavaju obiteljske odnose?`
