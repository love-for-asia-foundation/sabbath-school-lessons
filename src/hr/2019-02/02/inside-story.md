---
title:  IZMICANJE BOMBAMA
date:   12/04/2019
---

Uznemiren vijestima o gladovanju ljudi u Africi, Marcel Dornelles je ostavio ugodan život u Brazilu kako bi se pridružio radu ADRA-e i pomogao u obnovi ratom razorenih zemalja — Mozambika, Angole i Iraka. Iako ima samo četrdeset i osam godina, Marcelova je kosa bijela, a lice vrlo izbrušeno, jer je godinama radio u teškim humanitarnim uvjetima, usred eksplozija bombi, sunca, jake hladnoće i jake kiše.

Ali on ne bi ništa promijenio.

U intervjuu u iračkom gradu Erbilu, gdje je radio kao direktor ADRA-e Kurdistana, Marcel je rekao: “Bio sam vrlo nezadovoljan 1990. godine, iako sam imao ugodan život. Kad sam na televiziji vidio snimke ljudi koji umiru od gladi u Etiopiji i Somaliji, gdje je u to vrijeme bjesnio rat, osjetio sam želju da pomognem. Znao sam da me Bog zove.”

Njegov prvi zadatak bio je pomoći Adventističkoj agenciji za pomoć i razvoj, ADRA-i, u uspostavi programa prehrane za osobe raseljene u sukobima, ili tamo gdje je harala suša, u stotinama sela u Mozambiku. Zemlja je bila u građanskom ratu od 1977. godine, a mirovni sporazum nije postignut sve do 1992. godine.

“Kad sam stigao, shvatio sam da je stanje složenije nego što sam mislio.” kaže Dornelles. “Ali nisam se mogao vratiti. Bilo je potrebno pomoći mnogima.”

Radio je u Mozambiku osam mjeseci i rekao kako njegova želja da pomaže drugima još više jača. Ali hitna zdravstvena pomoć koju je trebala njegova majka potaknula ga je da privremeno prekine s humanitarnim radom i vrati se u Brazil kako bi se brinuo o njoj.

Njegov sljedeći zadatak, u Angoli, doveo ga je u zemlju koja je zaglibila u 27-godišnjem građanskom ratu. Prve su mu godine bile strašne, kad je vidio očajne ljude kako jedu cipele i mrtve pse. Tijekom vojnih djalovanja 1993. godine spasio je dvadesetero djece od gladi i eksplozija bombi, skrivajući ih u svojem domu u pokrajinskom glavnom gradu Malanje, na sjeveru Angole.
“Ono što sam vidio na ulicama bilo je strašno: deseci djece bila su sama kost i koža. Umirala su od gladi. Nisam mogao podnijeti tu bijedu. Okupio sam djecu, upoznao se s njima, doveo ih k sebi i hranio ih.” kaže on.
Radio je i s ADRA-om na smještaju više od dvije stotine djece siročadi, koja su u ratu ostala bez roditelja, a smještena su u adventističke obitelji u gradu Malanju. Godine 2016. Dornelles se preselio u Irak kako bi pomagao raseljenim osobama.

“On je čovjek s velikim srcem”, svjedoči Brazilac Liander Reis, koji radi kao glavni financijski direktor za ADRA-u Kurdistan.
Carolyn Azo
