---
title: 'Izbor Bračnog Druga'
date: 10/04/2019
---

Ako trebate pažljivo birati prijatelje, onda morate biti još pažljiviji kad je riječ o izboru budućeg bračnog druga. Adam je bio vrlo blagoslovljen jer mu je Bog stvorio životnog suputnika vlastitim rukama od dijela njegovog tijela. Adamov izbor bio je lak jer Eva nije bila samo jedina žena, već i savršena. Ostali imaju malo teži zadatak s obzirom na činjenicu da nitko od nas nije savršen i da biramo između više osoba.

Budući da je ova odluka toliko važna, Bog nas nije ostavio bez vodstva u ovom životnom području. Pokraj svih važnih koraka o kojima smo proučavali u odsjeku od ponedjeljka, postoje još neki posebni koraci koje trebamo slijediti kad je u pitanju brak. Osim odluke da služimo Gospodinu, pitanje bračnog druga bit će skoro uvijek najvažniji izbor koji čovjek čini u svojem životu.

`Koje opće smjernice nalazimo u sljedećim tekstovima koje može i treba primijeniti na sebe onaj tko traži pravog bračnog druga? Psalam 37,27; 119,97; 1. Korinćanima 15,33; Jakov 1,23-25.`

Dok tražite pravu osobu s kojom ćete se vjenčati, prvo vi budite prava osoba. “Sve što želite da ljudi čine vama, činite i vi njima! U tome je sav Zakon i Proroci.” (Matej 7,12) Netko može pronaći bračnog druga koji posjeduje sve osobine koje bismo mogli poželjeti, ali ako ih on osobno ne posjeduje, nastat će problemi.

To nije ništa novo i ne zapaža se samo u braku, već i u životu uopće. Pavao na početku Poslanice Rimljanima posvećuje mnogo vremena obraćanju onima koji osuđuju druge što čine ono za što su i sami krivi. Ili kao što je Isus rekao: “Što imaš gledati trun u oku brata svojega, a brvna u svom oku ne zapažaš!” (Matej 7,3)

`Koliko često zateknete sebe da kod drugih tražite osobine koje ni vi nemate? Razmislite o ovome.`
