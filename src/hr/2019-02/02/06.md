---
title: 'Biranje Puta'
date: 11/04/2019
---

U određenom trenutku moramo donijeti odluku o tome što želimo postići u svojem životu kad je riječ o poslu i karijeri. Ako nismo neovisni zahvaljujući bogatstvu koje posjedujemo ili ne radimo puno radno vrijeme kod kuće brinući se o domu i obitelji (najplemenitije od svih zanimanja), moramo izabrati način kako ćemo zarađivati za život.

Naravno, svi živimo u određenim okolnostima koje mogu do određene mjere ograničiti naš izbor u vezi s karijerom. Međutim, bez obzira na prilike u kojima živimo, možemo donijeti odluku u vezi sa zanimanjem koje, pogotovo u okviru spoznaje da imamo spasenje u Isusu Kristu, može dati našem životu dodatno značenje i svrhu. Ukratko rečeno, što god činili, trebamo činiti Bogu na slavu.

`Kakvu je pogrešku načinio Salomon i kako mi možemo izbjeći nešto slično? Propovjednik 2,1-11.`

Ne moramo biti bogati da bismo bili uhvaćeni u istu zamku kao Salomon. “Jer je pohlepa za novcem izvor svih zala. Budući da su joj se neki predali, zalutali su od vjere i proboli sami sebe mnogim teškim mukama.” (1. Timoteju 6,10) Siromah može voljeti novac isto kao i bogataš.

Da, mi trebamo zarađivati za život, ali što god radili ili koliko god stvarali, stjecanje bogatstva ne trebamo učiniti idolom. Mnoge obitelji pate zbog očeva koji obuzeti zarađivanjem novca zanemaruju obitelj u nastojanju da se obogate. Koliko bi se djece, ili žena, radije odlučilo za skromniji način života nego za život bez oca? U većini slučajeva ljudi bi se prije opredijelili za prvu mogućnost.

Bog je još kod stvaranja planirao da rad bude dio života (Postanak 2,15). Opasnost se javlja kada posao učinimo središtem života, ili kada on isključivo postane sredstvo za stjecanje bogatstva. Takvu je pogrešku učinio Salomon. U takvim je poslovima tražio smisao i iako su mu mnogi donijeli određeni stupanj zadovoljstva, na kraju je shvatio da su bili beznačajni.

`Netko je jednom upitao: “Koliko je ljudi na kraju života poželjelo da su više vremena proveli na radnom mjestu, a manje sa svojom obitelji?” Kakvu važnu poruku nalazimo u ovoj izjavi?`
