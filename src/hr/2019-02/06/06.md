---
title: 'Čuvanje Stvoriteljevog Dara'
date: 09/05/2019
---

Bog je imao posebnu namjeru kod stvaranja ljudskog roda, muškarca i žene (Postanak 1,26-28). Iako i jedno i drugo nose Njegovo obličje, spajanje suprotnih spolova u “jedno tijelo” odražava na poseban način jedinstvo unutar Božanstva. Zajednica muškarca i žene omogućava, stvaranje novog života, što je prvobitni ljudski izraz božanskog obličja.

`Kakav stav Pismo zauzima prema spolnom ponašanju koje nije u skladu s Božjim planom? Levitski zakonik 20,7-21; Rimljanima 1,24-27; 1. Korinćanima 6,9-20.`

Pismo se ne slaže ni s čim što mijenja ili uništava Božje obličje u ljudskom rodu. Ograničavajući određene oblike spolnog ponašanja, Bog čuva svoj narod i usmjerava ga k ispravnom ponašanju. Kada se ljudsko iskustvo suoči s Božjim nalozima, duša biva osvjedočena u grijeh.

Kakve su smjernice dane kršćanskim vjernicima u vezi s njihovim spolnim ponašanjem i spolnim ponašanjem drugih u palom svijetu? Rimljanima 8,1-14; 1. Korinćanima 6,15-20; 2. Korinćanima 10,5; Galaćanima 5,24; Kološanima 3,3-10; 1. Solunjanima 5,23.24.

Vjernici čekaju oslobođenje od grešne pokvarenosti prigodom Kristovog povratka. Oni čekaju u vjeri smatrajući sebe mrtvima grijehu zahvaljujući Kristovoj smrti na križu i živima u Njemu zahvaljujući Njegovom uskrsnuću. Neprestanom molitvom, budnošću i silom Duha, oni su svoju grešnu narav razapeli i u mislima su poslušni Kristu. Oni priznaju Božje vlasništvo nad njihovim tijelom i spolnošću, i koriste ih u skladu s Njegovim božanskim planom.

Bog oprašta onima koji se kaju (1. Ivanova 1,9). Evanđelje osposobljava pojedince koji su prije vodili promiskuitetan i grešan spolni život da budu dio zajednice vjernih. Zbog mjere do koje je grijeh promijenio spolnost među ljudima, neki možda neće moći doživjeti potpunu promjenu u ovom području ljudskog iskustva. Pojedinci će se, na primjer, možda opredijeliti za celibat umjesto da se upuste u bilo kakve spolne odnose koje Božja riječ zabranjuje.

`Kako se mi kao Crkva trebamo odnositi prema homoseksualcima? Kako naš stav treba utjecati na njihov stav o spolnosti?`
