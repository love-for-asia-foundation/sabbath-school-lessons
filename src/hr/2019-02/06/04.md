---
title: 'Ljubavno Poznavanje'
date: 07/05/2019
---

Mnogi u Pjesmi nad pjesmama uočavaju temu “povratka u Edenski vrt”. Iako opisani par ne čine prvi muškarac i žena, pjesma upućuje naše misli na iskonski vrt. Božji plan da budu “jedno tijelo” (Postanak 2,24.25) prikazan je u pjesmi odabranim metaforama i simbolima.

`Kako Pjesma nad pjesmama prikazuje posvećenost uzajamnom odnosu u intimnom životu bračnog para? Pjesma 4,7-5,1. Po čemu je Pavlova uputa u 1. Korinćanima 7,3-5 slična?`

Salomon poziva svoju zaručnicu: “Pođi sa mnom.” (Pjesma 4,8) Ona pristaje. Poslije ona poziva njega: “Neka dragi moj dođe u vrt svoj.” (Pjesma 4,16). On pristaje (Pjesma 5,1). Pismo ovim primjerom uči da u ovakvom intimnom okruženju ne treba vladati sila ili manipulacija.

U ovaj odnos oba bračna druga slobodno ulaze iz ljubavi. “Moj vrt” je “njegov vrt”.

Imena Salomona i njegove Sulamke izvedena su iz hebrejske riječi shalom, koja znači “mir” ili “punina”. Njihovo je divljenje obostrano (Pjesma 4,1-5; 5,10-16). Ravnoteža u njihovom odnosu posvjedočena je čak i poetskim stilom stihova i strofa. U zavjetnom izrazu “dragi moj pripada meni, a ja njemu” (Pjesma 2,16), odzvanja jezik Edenskog vrta: “Gle, evo kosti od mojih kostiju, mesa od mesa mojega!” (Postanak 2,23)

`Kako opis bračne zajednice kao “poznavanja” obogaćuje razumijevanje našeg odnosa s Bogom? Postanak 4,1.25; 1. Samuelova 1,19; Luka 1,34; Ivan 17,3; 1. Korinćanima 8,3.`

U Bibliji se riječ “poznati” koristi za intimnu zajednicu muža i žene. U ovom ljubavnom poznavanju, onom drugom ponuđene su najskrivenije unutarnje dubine bića. Ne samo da se dva tijela spajaju u “jedno tijelo”, već i dva srca. Riječ “poznati” opisuje i odnos između pojedinca i Boga. Mudrom kršćaninu jedinstveno i nježno poznavanje braka, zajedno s bračnim zajedništvom, posvećenošću i bezgraničnom radošću, pruža dubok uvid u najuzvišeniju i najsvetiju tajnu, zajednicu Krista i Crkve.
