---
title: 'Nedjeljiv Život'
date: 05/05/2019
---

`Kako biste na osnovi sljedećih tekstova opisali biblijsko gledište o ljudskom tijelu? Postanak 2,7; Psalam 63,1; 84,2; 1. Korinćanima 6,19.20; 1. Solunjanima 5,23.`

Pripadnici pojedinih religija vjeruju u dualizam, gledište prema kojem je tijelo smetnja duhovnom životu. Tijelo se smatra zlim, dok se “duh” smatra dobrim. Međutim, u Pismu ljudsko tijelo, uključujući i spolne karakteristike, sastavni je dio cijelog bića. Život je i “tijelo” i “duh” (vidi Postanak 2,7). Psalmist predaje cijelog sebe u službu Bogu (Psalam 63,2; 84,3). Cjelokupna osoba treba biti posvećena, odvojena za svetu svrhu koju je Bog odredio.

`U Pjesmi nad pjesmama prikazano je pozitivno gledište o ljudskom tijelu u okviru spolnih odnosa. Kako sljedeći tekstovi otkrivaju ovaj stav? Pjesma 1,2.13; 2,6; 5,10-16; 7,1-9.`

U ovom svetom tekstu ljudsko tijelo je predmet divljenja. Tjelesne strane bračne ljubavi nisu sramota. Otvoreno je prikazana čitava lepeza osjećaja.

U mnogim kulturama vladaju snažni tabui u vezi sa spolnošću. Bračnim parovima je zato teško na zdrav način razgovarati o intimnom životu. Slično tome, djeca su često lišena prilike da uče o spolnosti u okviru kršćanskog doma u kojem pobožne vrijednosti mogu biti povezane s korisnim uputama. Otvorenost Biblije u vezi sa spolnošću poziva Božji narod na veću opuštenost kad je u pitanju ova tema, kako bismo se prema ovoj važnoj strani života ophodili s poštovanjem i dostojanstvenošću, u skladu s velikim darom koji nam je Stvoritelj dao.

`Kako se možemo zaštititi od kulturoloških i moralnih pritisaka koji spolnost svode na ponižavajuće životinjske strasti ili je prikazuju kao nešto sramotno o čemu se nikada ne smije govoriti? Kako nam Biblija pokazuje da su oba ova gledišta, koja odlaze u krajnosti, pogrešna?`
