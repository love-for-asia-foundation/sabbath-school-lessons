---
title: 'Različiti Oblici Ljubavi U Pjesmi Nad Pjesmama'
date: 06/05/2019
---

`Opišite različite oblike ljubavi opjevane u Pjesmi nad pjesmama. Pjesma 1,2.13; 2,10-13.16; 3,9-11; 4,1-7; 5,16; 6,6; 7,1-9; 8,6.7.`

Pjesma nad pjesmama pokazuje kako prijatelji provode vrijeme zajedno, kako otvoreno razgovaraju i brinu se jedno o drugom. Dva dobra prijatelja postaju bračni drugovi. Žena izjavljuje: “Takav je prijatelj moj.” (Pjesma 5,16) Riječ “prijatelj” izražava zajedništvo i prijateljstvo bez ukazivanja na spolni odnos. Sretan je onaj suprug ili supruga čiji je bračni drug mili prijatelj.

U pjesmi, srdačni izrazi divljenja i postupci ispunjeni ljubavlju iskazuju snažnu privlačnost, fizičku i emocionalnu radost koju muškarac i žena pronalaze jedno u drugom. Prirodna prisnost romantične ljubavi dar je Stvoritelja, koji pomaže supružnicima da se usko povežu u braku. Kada su bračni drugovi otvoreni za djelovanje božanske ljubavi u srcu, “ona čisti i posvećuje ljudsku ljubav, uzdiže je i oplemenjuje” (Ellen G. White, Temelji sretnog doma, str. 85).

Ovi stihovi iznose najuzvišenije misli o ljubavi. Premda prava ljubav nije prirodna ljudskom srcu, ona je dar Duha Svetoga (Rimljanima 5,5). Takva ljubav povezuje muža i ženu u trajnu zajednicu. To je posvećena ljubav koja je toliko potrebna u odnosima između roditelja i djece, kako bi se u mladima izgradio osjećaj povjerenja. To je nesebična ljubav koja spaja vjernike u tijelo Kristovo. Pjesma nad pjesmama poziva nas da ovu ljubav učinimo aktivnom silom u našim odnosima s bračnim drugom.

`Kako ova vrsta prisnosti odražava, na svoj poseban način, vrstu prisnosti koju možemo ostvariti s Bogom? Koje sličnosti možemo pronaći (na primjer vrijeme provedeno zajedno, potpuno davanje sebe itd.)? Koje još sličnosti zapažate?`
