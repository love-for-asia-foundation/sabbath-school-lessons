---
title: 'Ljubav U Pravo Vrijeme'
date: 08/05/2019
---

Pročitajte sljedeći tekst: Pjesma 4,8—5,1.

Tekstovi u Pjesmi nad pjesmama 4,16 i 5,1 čine središte knjige i kulminacija su knjige pošto je brak između Salomona i Sulamke ispunjen.

`Na što Salomon ukazuje u sljedećim tekstovima: Pjesma 4,12.16; 5,1; 8,8-10?`

U Pjesmi nad pjesmama nalazimo jedan od najuvjerljivijih dokaza u Pismu da je Božji plan da osobe ostanu čedne do braka. Jedan od najsnažnijih je Sulamkino djetinjstvo, kada su se njezina braća pitala hoće li biti “zid” ili “vrata” (Pjesma 8,8.9). Drugim riječima, hoće li ostati čedna do braka (zid), ili će postati promiskuitetna (vrata)? Kao odrasla žena, ona potvrđuje da je sačuvala svoju čednost i da čista dolazi svojem mužu: “Ja sam zid.” (Pjesma 8,10) On potvrđuje da je ona djevica njihove prve bračne noći kada kaže da je “vrt zatvoren ... vrt zatvoren i zdenac zapečaćen” (Pjesma 4,12). Iz svojeg osobnog iskustva ona može savjetovati svojim prijateljicama da poduzimaju ozbiljne korake u vezi s ljubavlju i brakom. Sulamka se triput u Pjesmi nad pjesmama obraća ženama koje naziva “kćerima jeruzalemskim”, savjetujući im da ne pobuđuju snažnu ljubavnu strast do odgovarajućeg trenutka (Pjesma 2,7; 3,5; 8,4), odnosno dok ne budu sigurne u intimnom zavjetu braka, kao i ona.

Po drugi put u pjesmi dragi poziva svoju zaručnicu da pođe s njim (Pjesma 2,10; 4,8). Prije braka ona nije mogla prihvatiti njegov poziv, ali sada ona njega poziva u svoj vrt (Pjesma 4,16) i on se rado odaziva (Pjesma 5,1). Njega nije privukla samo njezina ljepota; ona je otela njegovo srce (Pjesma 4,9), on je opijen njezinom ljubavlju (Pjesma 4,10) i bogat je što je ona njegova i više ničija, sada i zauvijek: “Ti si vrt zatvoren, sestro moja, nevjesto, vrt zatvoren i zdenac zapečaćen.” (Pjesma 4,12) U zajednici s ovom vrsnom ženom on se osjeća kao da je ušao u Obećanu Zemlju: “S usana tvojih, nevjesto, saće kapa, pod jezikom ti je med i mlijeko.” (Pjesma 4,11)

`Kakva se radosna vijest tu krije za pojedince koji žale zbog pogrešnih odluka u izražavanju svoje spolnosti? 1. Ivanova 1,9; usporedite Psalam 103,12; Izaija 55,7; Ivan 8,11.`
