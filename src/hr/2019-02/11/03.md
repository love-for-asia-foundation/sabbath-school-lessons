---
title: 'Utjecaj Kulture Na Obitelj'
date: 10/06/2019
---

“Jer za njega znam da će zapovjediti sinovima svojim i domu svojemu nakon sebe da se drže puta Gospodnjega čineći pravednost i pravdu, kako bi Gospod izvršio na Abrahamu ono što je o njemu govorio.” (Postanak 18,19 — Varaždinska Biblija)

Iako različite, obitelji su temeljna društvena jedinica; prema tome, mnoge kulturološke odlike različitih društava neposredno su povezane s obitelji. Na primjer, u jednoj staroj kulturi smatralo se sinovom odgovornošću da pojede leševe svojih roditelja; u drugoj, muškarac koji je želio isprositi nevjestu morao je njezinom ocu donijeti miraz u obliku odsječenih glava pripadnika protivničkog plemena. Čak i u današnje vrijeme gledišta o djeci, udvaranju, rastavi, braku, roditeljima i tako dalje, jako se razlikuju. Dok širimo vijest u ovim različitim kulturama, moramo se znati ophoditi prema njima kako, ne ugrožavajući svoja vjerovanja, ne bismo izazvali nepotrebne probleme.

Također, kada se radi o domu, moramo biti u velikoj mjeri svjesni kulturoloških utjecaja na naše obitelji.

Na koje načine u sljedećim primjerima kultura utječe na obiteljski život? Koja načela možemo uočiti u ovim primjerima?

`Postanak 16,1-3`

`Postanak 35,1-4 `

`Ezra 10`

`1. o kraljevima 11,1 `

Nitko od nas ne živi u potpunoj izolaciji; i mi i naše obitelji pod utjecajem smo kulture u kojoj živimo. Naša je odgovornost kao kršćana da u okviru naše kulture živimo najbolje što možemo, njegujući ono što je u skladu s našom vjerom i odbacujući, koliko god je moguće, ono što se sukobljava s njom.

`Što u vašoj kulturi pridonosi obiteljskom životu i u skladu je s Biblijom? Što nije? Kako na najbolji način možete prilagoditi vjeru svojoj kulturi ne ugrožavajući osnovne istine?`
