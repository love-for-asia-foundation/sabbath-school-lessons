---
title:  SNAGA ZA BOGA
date:   14/06/2019
---

Stariji muškarac se zaustavio u obiteljskoj trgovini Delsie Knicely, u seoskom kraju u saveznoj državi Zapadna Virdžinija.

“Volio bih te vidjeti u crkvi u subotu,” rekao joj je.

Knicely nije htjela ići. Odgajana je u adventističkoj crkvi i pohađala je adventističke škole. Ali napustila je crkvu kao odrasla osoba, udala se i otvorila trgovinu u kojoj je prodavala proizvode sa seoskog imanja, namirnice i motorne pile.

Ipak, nije željela glatko odbiti čovjeka, Kestera Erskinea, koga je poznavala od djetinjstva. Erskine je svake subote vozio do imanja njezinih roditelja i spakirao nju i njezinu braću, njih jedanaestero, u svoj automobil i odvozio ih u crkvu. Sad je Erskine bio u trgovini i čekao odgovor na svoj poziv.

“Nemam odgovarajuću odjeću”, rekla je Knicely. Erskine se vratio sljedećeg tjedna, a Knicely je ponudila još jedan izgovor. “U redu, ići ću ako ne budem bolesna,” rekla je. Tog petka je završila u bolnici s ozbiljnim krvnim ugruškom. To ju je uplašilo i ona je odlučila da ne koristi zdravlje kao izgovor za izostajanje iz crkve. Dva tjedna nakon boravka u bolnici, Erskine je stao kod trgovine i pokazao knjigu Nacionalni zakon o nedjelji, o tome kako je subota promijenjena u nedjelju.

Knicely je tog poslijepodneva pročitala knjigu adventističkog pastora A. Jan Marcussena, koja je imala manje od stotinjak stranica, podcrtavajući rečenice dok je čitala. Pročitala je knjigu i te večeri, i treći put sljedećeg dana. Mislila je: “Pohađala sam adventističku školu i akademiju i sve to znam. Zašto nisam dolazila u crkvu?”

“Nisam mogla smisliti dobar razlog”, kaže Knicely. “Dakle, otišla sam u crkvu i od tada nisam propustila niti jednu subotu.”

Danas je Knicely, žustra 63-godišnjakinja sa spremnim osmijehom, moćna suradnica za Boga. Vodila je mnoge evangelizacijske nizove predavanja, uključujući i niz tijekom evangelizacijskog programa u cijeloj državi, što je podržano misijskim darom trinaeste subote 2015. godine.

Podijelila je na tisuće narudžbenica za Dopisnu biblijsku školu i mnogi su se krstili njezinim radom.

Knicely kaže da Bog mora imati osjećaj za humor: otkad je rekla da nema odjeću koju bi nosila u crkvu, njezin ormar je pun. “Gospodin je smatrao prikladnim da imam mnogo pristojne odjeće,” kaže ona.

*Andrew McChesney*
