---
title: 'Prema Vjeri Prvog Naraštaja'
date: 12/06/2019
---

`Kakva je kriza vjere nastala u Izraelu kada su Jošua i njegov naraštaj pomrli? Suci 2,7-13.`

Istraživanja o tome kako se vrijednosti i vjerovanja u organizacijama kao što su crkve prenose na mlađe naraštaje pokazuju da utemeljitelji imaju vrlo visoku razinu posvećenosti vjerovanjima. Oni su se prvi zalagali za njih. Nakon jednog ili dva naraštaja, mnogi izgube iz vida načela koja se kriju iza vrijednosti. Oni mogu ostati dio organizacije, ali više iz navike. U kasnijim naraštajima postoji sklonost da se navike pretvore u običaje. Žar pionira više ne postoji.

`Kaže se da Bog nema unuke, nego samo djecu. Što to znači? Vidi Ivan 1,12.13; Ivan 3,7; 1. Ivanova 5,1.`

Uobičajen pristup prenošenju vrijednosti u brojnim naraštajima kršćanstva bio je da stariji jednostavno kažu mladima u što vjeruju. Međutim, upoznavanje s vjerovanjem roditelja ili Crkve nije osobna vjera. Biti kršćanin više je od pripadnosti organizaciji koja ima svoju povijest i doktrine. Prava vjera nije nešto što se prenosi genetski, što se prirodno prenosi s jednog naraštaja na drugi. Svatko treba upoznati Krista osobno. Roditelji mogu mnogo učiniti. Crkva kao cjelina, a posebno roditelji, trebaju učiniti sve što mogu da stvore okruženje u kojem će mladi poželjeti učiniti taj pravi izbor, ali na kraju naraštaj se spašava ili je izgubljen za Evanđelje tako što se spašava ili propada svaki pojedinac osobno.

`Odrekavši se ateizma, Joe se kao odrasla osoba pridružio Crkvi adventista sedmoga dana nakon snažnog iskustva obraćenja. Oženio se adventisticom i dobio djecu koju su, naravno, odgajali u vjeri. Razmišljajući o duhovnom stanju svoje djece, jednog dana je rekao: “Kad bi barem moja djeca mogla steći iskustvo koje sam ja stekao.” Što biste mu rekli?`
