---
title: 'Čvrsto Se Držite Onoga Što Je Dobro'
date: 09/06/2019
---

Dok se Evanđelje širi planetom, kršćani se susreću s različitim kulturama i običajima, od kojih mnogi utječu na obiteljske i društvene odnose. Jedno od najvećih pitanja s kojima se susreću kršćanski misionari jest kako se trebaju odnositi prema različitim kulturološkim mjerilima u mnogim područjima, uključujući i obiteljske odnose, koja možda osobno smatraju neprihvatljivima.

`Pročitajte Djela 10,1-28.34.35. Što iz ovih redaka možemo naučiti o potrebi da nadvladamo osobne prepreke i predrasude kada smo u dodiru s drugim kulturama?`

Krist je umro za grijehe svakog ljudskog bića gdje god se ono nalazilo. Mnogi ljudi još uvijek ne znaju ovu uzvišenu istinu.

Objavljivanje ove vijesti uz poziv da je ljudi prihvate evanđeoska je misija kršćana. Budući da Bog ne gleda tko je tko, kršćani su pozvani da se prema svakome ophode pošteno i s poštovanjem, dajući im priliku da prihvate Radosnu vijest koja im je upućena.

`Do kakvih su zaključaka došli prvi kršćanski misionari dok su iznosili Evanđelje drugim kulturama? Koje načelo uočavamo u ovim tekstovima? Djela 15,19.20.28.29; 1. Korinćanima 2,2; 1. Solunjanima 5,21.22.`

Iako se u svim kulturama ogleda palo ljudsko stanje, u njima se njeguju i vjerovanja koja su u skladu s Pismom i korisna su za ostvarivanje cilja Evanđelja. Vrijednost koja se daje bliskim odnosima u obitelji i zajednici u mnogim dijelovima svijeta, jedan je od takvih primjera. Kršćani mogu poduprijeti i osnažiti ono što je dobro i u skladu s biblijskim načelima.

U isto vrijeme Božja istina ne smije se ugroziti. Crkvena povijest, nažalost, pokazuje da su kompromisi i prilagođavanje kulturama doprinijeli razvijanju pseudokršćanskih vjerovanja koja nastupaju kao autentično kršćanstvo. Sotona tvrdi da je bog ovoga svijeta i rado širi zbrku. Međutim, Isus je otkupio ovaj svijet i Njegov duh vodi Njegove sljedbenike u istinu (Ivan 16,13).

`U kojoj je mjeri vaša vjera oblikovana pod utjecajem vaše kulture, a u kojoj pod utjecajem biblijske istine? Kako to možete razlikovati? Pripremite se da obrazložite svoj odgovor u razredu.`
