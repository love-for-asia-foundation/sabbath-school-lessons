---
title: 'Trkači Dvadeset Prvog Stolje A'
date: 13/06/2019
---

U svojoj popularnoj parafrazi Biblije Poruka, Eugene Peterson koristi se riječju “poruka” svugdje gdje se u Bibliji pojavljuje riječ “Evanđelje”. Radosna vijest o Isusu je doista poruka koja je ovom svijetu danas potrebna. Kršćanske su obitelji pozvane da je zajedno dožive i da je objave bez obzira na kulturu u kojoj žive.

`Kako biste ukratko iznijeli “poruku” na osnovi sljedećih tekstova: Matej 28,5-7; Ivan 3,16; Rimljanima 1,16.17; 1. Korinćanima 2,2; 2. Korinćanima 5,18-21?`

Najstarija vijest koju su učenici svuda objavljivali bila je vijest o uskrsnuću Isusa Krista. Kršćanske obitelji u današnje vrijeme pridružuju se dugačkoj koloni trkača objavljujući: “Uskrsnuo je od mrtvih”, kao što je On osobno rekao (Matej 28,7). Stvarnost Njegovog uskrsnuća čini vjerodostojnim sve što je Isus rekao o sebi, o Bogu i Njegovoj ljubavi prema grešnicima, o opraštanju i sigurnosti vječnog života vjerom u Njega.

Gorljivi za Evanđelje. Pismo nam daje letimičan uvid u dalekosežni utjecaj Evanđelja na život Isusovih prvih sljedbenika. Oni su otvorili svoj dom za proučavanje Biblije; molili su se i objedovali zajedno, dijelili su novac i sredstva i vodili brigu jedni o drugima. Cijela domaćinstva su prihvaćala vijest. Jesu li to odjednom postali besprijekorni ljudi? Nisu. Je li među njima bilo sukoba i neslaganja? Jest. Međutim, ovi Kristovi sljedbenici bili su drugačiji. Priznali su svoju potrebu za Bogom i za drugim vjernicima. Prednost su dali jedinstvu i skladu u domu i Crkvi, nastojeći ispuniti Isusovu molitvu iz Getsemanskog vrta (Ivan 17,20-23). Hrabro su svjedočili jedni drugima i nevjernicima, izlažući čak i svoj život opasnosti radi svojih vjerovanja.

Takvo mora biti i naše iskustvo. Čak i u današnje vrijeme, nesklono pobožnosti, ljudi koji oduševljeno propovijedaju ipak bivaju saslušani. Duh želi ispuniti ljudska srca oduševljenjem za Evanđelje. Kada Radosna vijest doista postane radosna u našem srcu, njezino objavljivanje bit će spontano i nezaustavljivo.

`Koje promjene trebate izvršiti u svojoj obitelji kako biste postali bolji vjesnik “poruke” koju smo pozvani da širimo?`
