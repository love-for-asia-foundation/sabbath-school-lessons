---
title: 'Obitelji Bez Djece'
date: 19/05/2019
---

`Pročitajte sljedeće tekstove: Postanak 18,11; 30,1; 1. Samuelova 1,1-8; Luka 1,7. Što ovi ljudi imaju zajedničko? Kako je Bog odgovorio na njihove čežnje?`

Djeca su blagoslov, ali zbog određenog razloga Bog ne blagoslivlja sve ljude djecom. Pojedinci se nadaju i mole za obitelj i Bog milostivo ispunjava njihovu molbu, katkad na čudesan način, kao u Sarinom slučaju; dok drugi koji su isto toliko revni u iznošenju svojih molbi pred Božje prijestolje, nailaze na nijemu tišinu. Svaki put kada vide da prijatelji hvale Boga zbog trudnoće i trenutka kada na svijet dolazi novorođenče, njihova rana se produbljuje jer razmišljaju o svojem praznom gnijezdu. Čak i bezazleno pitanje: “Koliko djece imate?” bolan je podsjetnik da oni nemaju djecu, a željeli bi ih imati.

Oni koji su to doživjeli, trebaju znati da Bog razumije njihovu tugu. Psalmist je rekao o Bogu: “Ti izbroji dane mog progonstva, sabrao si suze moje u mijehu svom. Nije li sve zapisano u knjizi tvojoj?” (Psalam 56,8) Iako se čini da šuti, “kako se otac smiluje dječici, tako se Jahve smiluje onima što ga se boje” (Psalam 103,13).

U isto vrijeme, drugi ljudi zbog raznih razloga jednostavno donose odluku da nemaju djece. Možemo razumjeti zašto netko odlučuje da ne donosi na svijet još ljudi, na svijet poput našeg, toliko punog patnje, boli, zla i nesreće. U nekim slučajevima pojedini ljudi odlučuju posvojiti djecu umjesto da imaju svoju; na taj način mogu odgajati djecu koja su već došla na svijet, često im pružajući priliku za mnogo bolji život nego što bi inače imali.

Naš svijet je složeno mjesto, i mi vjerojatno susrećemo različite ljude u različitim okolnostima u kojima neki imaju djecu, a drugi nemaju. Bez obzira na situaciju u kojoj se nalazimo kad je riječ o djeci, možemo živjeti s uvjerenjem da nas Bog voli i da nam želi dobro. Nikad nemojmo zaboraviti da trebamo biti što osjetljiviju prema ljudima koji zbog bilo kojeg razloga nemaju djece.

`Isus nije imao svoju djecu. Kakve pouke, ako ih ima, pronalazimo u toj činjenici?`
