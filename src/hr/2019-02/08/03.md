---
title: 'Samohrani Roditelj'
date: 20/05/2019
---

Jedna pojava s kojom se svijet suočava jesu samohrani roditelji. Vrlo često, ali ne i uvijek, žene odgajaju djecu kao samohrani roditelji.

Ponekad o samohranim roditeljima razmišljamo kao o onima koji su začeli dijete izvan braka. Međutim, nije uvijek tako. Hagara je prvo dobila dijete s Abrahamom, a zatim je bila prisiljena da ode sa svojim sinom (Postanak 16,3.4; 21,17). Ilija je dobio nalog da ode u selo po imenu Sarfata i pomogne samohranoj majci udovici (1. o kraljevima 17,9-12). Do trenutka kada je Isus započeo svoju službu, Josip, otac koji Ga je posvojio, umro je ostavljajući Mariju udovicom i samohranom majkom. “Smrt ju je rastavila od Josipa koji je s njom dijelio spoznaju o tajni Isusova rođenja. Sad više nije bilo nikoga kome bi mogla povjeriti svoje nade i strahovanja. Dva protekla mjeseca bila su veoma tužna.” (Ellen G. White, Isusov život, str. 105)

Samohrani roditelj možda je jedan od najizazovnijih zadataka koji netko može imati. Mnogi se suočavaju s teškoćama, kao što je upravljanje novčanim sredstvima, održavanje odnosa s drugim roditeljem, ili jednostavno pronalaženje vremena samo za sebe ili za zajednicu s Bogom pitajući se hoće ikada više biti voljeni.

`Kakva obećanja može svatko, uključujući i samohrane roditelje, izvući iz sljedećih tekstova: Jeremija 31,25; Matej 11,28; Jeremija 29,11, 32,27; Izreke 3,5.6, Izaija 43,1.2.`

Mi kao Crkva imamo odgovornost da pomognemo samohranim roditeljima. Jakov je zapisao: “Pobožnost čista i neokaljana pred Bogom i Ocem jest ova: pohađati siročad i udovice u njihovoj nevolji.” (Jakov 1,27 — Varaždinska Biblija) Mogli bismo dodati “i samohranim roditeljima u njihovim nevoljama”. Pomoć koju možemo pružiti ne mora biti samo novčana. Možemo im omogućiti trenutke odmora time što ćemo se određeno vrijeme brinuti o njihovoj djeci da bi oni mogli obaviti kućanske poslove, odmoriti se, posvetiti vrijeme molitvi i proučavanju Božje riječi. Možemo služiti kao savjetnici njihovoj djeci ili pomoći oko popravaka u kući. Na brojne načine možemo biti Božje ruke u pružanju potpore samohranim roditeljima.

`Kako možete ohrabriti samohrane roditelje i pomoći im ne osuđujući ih kako su se našli u toj situaciji?`
