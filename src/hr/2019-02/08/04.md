---
title: 'Radost I Odgovornost Roditeljstva'
date: 21/05/2019
---

`Pročitajte Psalam 127. Koja je osnovna poruka ovog kratkog psalma? Koja važna načela iz njega trebamo usvojiti u svojem životu?`

Kada poželite pripremiti svoje omiljeno jelo, koristite određeni recept. Ako dodate sve potrebne sastojke i slijedite sve korake, uglavnom dobijete željeni rezultat. Roditeljstvo, međutim, nije poput kuhanja. Nijedno dijete nije nalik drugom djetetu; čak ako postupate onako kako ste postupali s drugom djecom, ono može postati drugačije. To može ovisiti od njihovom spolu, redoslijedu rođenja, naravi i mnogim drugim razlozima. Prema Božjem planu, roditelji trebaju voditi i poučavati svoju djecu da ljube Boga i budu Mu poslušna (Ponovljeni zakon 6,4-9; Psalam 78,5-7). Savjet koji je Bog uputio roditeljima glasi: “Odgajaj dijete putu kojim mu je ići” (Izreke 22,6 — Varaždinska Biblija), što ne znači da ih trebaju slijediti u stopu kako bi bili sigurni da nikada neće donijeti nijednu pogrešnu odluku.

Iako želimo vidjeti svoju djecu kako od umiljatih, bespomoćnih mališana postaju nezavisni, uspješni odrasli ljudi, naša je krajnja odgovornost da upoznaju Isusa Krista, da Ga vole i služe Mu. Kao roditelji možemo slijediti plan duhovnog razvoja naše djece prikazan u Ponovljenom zakonu 6. Postoje četiri važna preduvjeta: da priznamo da je “Jahve jedan” (Ponovljeni zakon 6,4), da Ga ljubimo cijelim srcem (Ponovljeni zakon 6,5), da čuvamo Njegovu Riječ (Ponovljeni zakon 6,6) i da prenesemo svojoj djeci ono što znamo o Njemu (Ponovljeni zakon 6,20-23).

U daljnjem tekstu 6. poglavlja Ponovljenog zakona iznesena su još dva važna načela. Prvo je načelo “poučavanja putem razgovora” (Ponovljeni zakon 6,7). Napominjanje se odnosi na formalno obrazovanje, dok se razgovor odnosi na neformalne pouke. U oba slučaja prenošenje biblijske istine odigrava se u okviru odnosa između roditelja i djeteta. Formalni trenuci poučavanja odnose se na obiteljsko bogoslužje dok zajedno proučavamo Božju riječ. Neformalno poučavanje javlja se spontano u okolnostima svakidašnjeg života i ima još veću važnost. Svakidašnji događaji mogu postati uspješna sredstva za objavljivanje biblijske istine (Postanak 18,19). Drugo načelo glasi “veži i napiši” (Ponovljeni zakon 6,8.9). Duhovna istina mora biti utkana u djela (“ruka”) i stavove (“glava”), ali mora biti upisana i u naš privatni (“dovratnik”) i javni (“vrata”) život. Mora teći iz našeg srca u naš dom i iz našeg doma u svijet.
