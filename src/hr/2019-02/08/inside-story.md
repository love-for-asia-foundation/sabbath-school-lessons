---
title:  ZAŠTO SAM DAO OTKAZ
date:   24/05/2019
---

Izvanredno iskustvo potaknulo me je da napustim svoj sedamnaest-godišnji posao radnika u tvornici za izradu vijaka i posve se posvetim evanđeoskom radu u Kini.

Kad sam imao trideset i devet godina, moj je sin htio ići u obrtničku školu da postane tokar. No, školarina za trogodišnji program stajala je 10.000 juana, a taj novac nismo imali.

Moja majka, adventistica, predložila je da se molimo za to. Mi smo se molili, ali nisam očekivao čudo. Kad je moja sestra čula za problem, nazvala je svoju prijateljicu koja je radila u obrtničkoj školi i pitala može li za mojeg sina podnijeti zahtjev za stipendiju.

Njezina prijateljica, školska računovotkinja, rekla je da su stipendije dostupne samo obiteljima s niskim primanjima. Tako se nismo kvalificirali. No, na njezin prijedlog moj se sin ipak upisao u školu. U međuvremenu smo moja majka, četiri sestre i ja skupili potreban novac za školarinu.

Kad smo otišli u školu platiti školarinu, dočekala nas je računovotkinja. Rekla je mojem sinu da napiše zahtjev za stipendiju na licu mjesta, i ona ga je odmah odnijela u ured ravnatelja. Kad je ravnatelj pogledao molbu, upitao ju je: “Koliko bismo trebali pomoći tom učeniku?”

“Imate moć učiniti što god želite”, odgovorila je računovotkinja.

Ravnatelj je na molbu napisao: 500. Kad se računovotkinja vratila s molbom, bio sam tako uzbuđen. Nisam znao što je značilo onih 500, ali čak i popust od 500 juana bila bi velika pomoć.

Molbu smo odnijeli na blagajnu. “Želite li platiti jednu godinu ili sve tri godine?” upitao je blagajnik. “Sve tri godine”, rekao sam. Blagajnik je izvršio neke kalkulacije i izjavio: “Konačni ishod za mladića iznosi 2.700 juana za tri godine.” Bili smo iznenađeni! Nismo znali što se dogodilo i kako je blagajnik izračunao taj iznos. Čak niti danas ne znamo što se dogodilo.

Do toga dana moja vjera u Boga je bila plitka. Ali nakon tog iskustva shvatio sam da se Bog brine za nas i odlučio sam Mu služiti svim srcem. Imam malo darova, ali sam odlučio da mogu makar pomoći čistiti crkvu ili posjećivati ljude.

Danas imam pedeset i četiri godine i nadgledam pet mjesnih crkava. Osjećam se vrlo nedostojnim da me nazivaju evanđeoskim djelatnikom. Ali ja vjerujem da me Bog vodi i da će mi pomoći da obavljam evanđeosko djelo.

Dio dara trećeg tromjesečja trinaeste subote 2018. godine poslan je da otvori novu crkvu u jednom gradu u unutrašnjosti Kine.

*Ispričao Bo, zabilježio Andrew McChesney*
