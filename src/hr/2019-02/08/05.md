---
title: 'Odgajanje Djece I Stvaranje Učenika'
date: 22/05/2019
---

`Pročitajte Postanak 18,18.19; 1. Samuelova 3,10-14. Usporedite ova dva oca. Kakvi su bili ishodi njihovog načina odgajanja djece?`

Roditelji imaju odgovornost da svoju djecu učine učenicima kako bi postala Isusovi sljedbenici. Pojedini roditelji smatraju da djecu treba poučavati i ispravljati primjenom tjelesnog kažnjavanja — što više, to bolje (Izreke 22,15; 23,13; 29,15). Tekstovi poput ovih bili su zloupotrebljavani, djeca su zlostavljana i prisiljavana na potpunu pokornost, ali često je upravo takvo postupanje poticalo pobunu protiv roditelja i Boga.

Biblija uči roditelje da ljubazno upravljaju djecom (Efežanima 6,4, Kološanima 3,21) i da ih poučavaju u pravednosti (Psalam 78,5; Izreke 22,6, Izaija 38,19; Joel 1,3). Kao roditelji trebamo osigurati svoju djecu (2. Korinćanima 12,14) i ostaviti im dobar primjer na koji se mogu ugledati (Postanak 18,19; Izlazak 13,8; Titu 2,2). Rečeno nam je da dobro vodimo svoje kućanstvo (1. Timoteju 3,4.5.12) i da discipliniramo svoju djecu (Izreke 29,15.17), odražavajući u isto vrijeme Božju ljubav (Izaija 66,13; Psalam 103,13; Luka 11,11).

Nažalost, u Bibliji otkrivamo izvještaje o roditeljima koji nisu dobro postupali. Izak i Rebeka imali su svoje miljenike među sinovima Ezavom i Jakovom (Postanak 25,28), a poslije je Jakov pokazao isti odnos prema Josipu (Postanak 37,3). Eli, iako vjerski vođa, nije uspio ispraviti ponašanje svoje djece (1. Samuelova 3,10-14). Samuel, kojega je također odgojio Eli, i sâm je postao otac u čijem roditeljstvu zapažamo nedostatke (1. Samuelova 8,1-6). Kralj David, koji je počinio preljub i naručio ubojstvo, poučavao je svoju djecu koja su slijedila njegov primjer. Kralj Manaše žrtvovao je svoju djecu zlim duhovima (2. o kraljevima 21,1-9), kao i kralj Ahaz (2. o kraljevima 16,2-4).

Međutim, u Pismu također nalazimo pojedine primjere dobrog odgajanja djece. Mordokaj je bio divan otac Hadasi, kraljici Esteri, koju je posvojio (Estera 2,7), a Job se redovno molio za svoju djecu (Job 1,4.5). U svim ovim primjerima, dobrim i lošim, možemo zapaziti pouke o roditeljstvu.

`Što možemo naučiti iz primjera o odgajanju djece koje nalazimo u Bibliji? Na koje načine možemo koristiti neka od ovih načela prema onima koji nisu naša djeca?`
