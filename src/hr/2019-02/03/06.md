---
title: 'Priprema Za Smrt'
date: 18/04/2019
---

Ako živi ne dočekamo Krista, svi možemo očekivati najveću od svih promjena: prelazak iz života u smrt. Osim braka i rođenja, koja promjena ima veći utjecaj na obitelj od smrti člana uže obitelji?

`Pročitajte 1. Korinćanima 15,24-26. Što ovi redci uče o smrti?`

Smrt, naravno, često dođe neočekivano i tragično. Koliko se muškaraca, žena, čak i djece, probudilo jednog jutra da bi prije zalaska sunca zatvorili oči, ne u snu, već zato što su umrli? Ili su se probudili jedno jutro i prije zalaska sunca izgubili člana obitelji?

Za smrt, i svoju i svojih voljenih, koju ne očekujete, ne možete se pripremiti, osim da budete vjerom povezani s Gospodinom i svakog trenutka pokriveni Njegovom pravednošću (vidi Rimljanima 3,22).

S druge strane, što biste radili kad biste znali da vam je ostalo još samo nekoliko mjeseci života? Možda ne biste sa sigurnošću znali kada će vas smrt nadvladati, ali sigurno biste znali da se bližite kraju svojeg života. Prema tome, vrlo je važno da pripremimo sebe i svoju obitelj za ono što je neizbježno.

`Pročitajte 1. o kraljevima 2,1-4, gdje su zapisane posljednje riječi koje je David uputio sinu Salomonu. Koje pouke o pripremi za smrt možemo izvući iz ovog događaja za sebe i za članove svoje obitelji?`

Na prvi pogled netko bi mogao reći: To je previše! David, koji je ubio Uriju nakon što je Urijina žena u preljubu s njim ostala u drugom stanju (vidi 2. Samuelova 11), govori svojem sinu da ide Gospodnjim stazama. S druge strane, možda su upravo zbog tog grijeha i strašnih posljedica koje su uslijedile Davidove riječi bile tako snažne. On je bez sumnje na svoj način pokušao upozoriti sina na pogreške koje su bile uzrok velike tuge. David je na težak način naučio mučne pouke o cijeni grijeha, i nesumnjivo je želio poštedjeti sina žalosti koju je sam doživio.
