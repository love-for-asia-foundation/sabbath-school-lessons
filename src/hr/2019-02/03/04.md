---
title: 'Priprema Za Ulogu Roditelja'
date: 16/04/2019
---

Malo toga može promijeniti naš život kao rođenje djeteta. Ništa u obitelji ne može i neće ostati isto.

“Strelica u ruci ratnika — to su sinovi mladosti. Blago čovjeku koji njima napuni tobolac.” (Psalam 127,4.5)

U isto vrijeme, djeca ne stižu s priručnikom koji govori roditeljima što sve trebaju činiti da bi se brinuli o njima i kako rješavati probleme koji se mogu pojaviti. Čak su i iskusni roditelji zbunjeni postupcima, riječima ili stavom svoje djece.

Kao što je važno pripremiti se za brak, isto je tako važno da oni koji očekuju da će postati roditelji budu spremni za tu izuzetnu odgovornost.

`Koliko god bili jedinstveni sljedeći izvještaji o rođenjima, koja načela budući roditelji mogu izvući iz ovih tekstova: 1. Samuelova 1,27; Suci 13,7; Luka 1,6.13-17.39-45.46-55.76-79?`

Ovi roditelji imali su izuzetnu odgovornost i priliku. Bili su roditelji proroka i vođa u Izraelu. Jedno dijete postalo je preteča obećanog Mesije, a jedno je bilo Krist.

Ipak, iako naša djeca neće postati biblijski proroci, roditelji se trebaju pripremiti za ovu korjenitu promjenu u svojem životu.

“Još prije rođenja djeteta mora početi priprema koja će ga osposobiti za uspješnu borbu protiv zla.

Ako majka prije rođenja svog djeteta bude ugađala sebi, ako je sebična, nestrpljiva i mnogo zahtijeva, ove će se osobine pokazati u naravi njenog djeteta. Na taj su način mnoga djeca prije rođenja naslijedila skoro nesavladive sklonosti prema zlu.” (Ellen G. White, Temelji sretnog doma, Zagreb 1984., str. 237)

`Bilo da se brinemo o djeci ili imamo odgovornosti prema drugim ljudima, kako možemo ispuniti svoju odgovornost na pobožan način?`
