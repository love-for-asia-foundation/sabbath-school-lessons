---
title: 'Priprema Za Brak'
date: 15/04/2019
---

Jedna od najvećih promjena s kojima se neka osoba suočava jest stupanje u brak.

Naravno, ne stupaju svi u brak. Uostalom, Isus, naš najveći Uzor, nikada nije stupio u brak, kao ni mnoge druge biblijske osobe.

Ipak, mnogi ljudi se vjenčaju i zato Biblija govori o braku, jednom od čimbenika koji u velikoj mjeri mijenja život.

Prvi društveni sporazum spomenut u Bibliji jest brak. Bogu je brak toliko važan da se iste riječi koje je uputio Adamu i Evi u Edenskom vrtu o braku javljaju na još tri mjesta u Pismu. “Stoga će čovjek ostaviti oca i majku da prione uza svoju ženu, i bit će njih dvoje jedno tijelo.” (Postanak 2,24; vidi Matej 19,5; Marko 10,7; Efežanima 5,31) Prema ovim tekstovima, kada neka osoba stupi u brak, to treba biti najvažniji odnos u njezinom životu, važniji od odnosa s roditeljima. Između ostalih razloga zašto je brak između muškarca i žene toliko važan Bogu jest što prikazuje odnos koji postoji između Njegovog Sina, Isusa, i Crkve, Njegove Zaručnice (Efežanima 5,32).

Kad gradi kuću, čovjek treba zastati i razmisliti o troškovima (Luka 14,28-30); koliko više je potrebno razmisliti kada se zasniva dom! Kuća se gradi od opeke i žbuke, drveta i željeza, žice i stakla. Međutim, dom se gradi s onim što nije nužno materijalno.

`Koje su osobine važne za sve ljude, a posebno za one koji se pripremaju za brak? 1. Korinćanima 13,4-8; Galaćanima 5,22.23.`

Pripreme za brak moraju početi u našem osobnom životu. Istodobno, trebamo pozorno sagledati našeg budućeg bračnog druga da bismo vidjeli je li to odgovarajuća osoba za nas. Je li marljiv? (Izreke 24,30-34) Ima li prgavu narav? (Izreke 22,24) Dijelimo li ista vjerovanja? (2. Korinćanima 6,14.15) Što moja obitelj i prijatelji misle o mojem budućem bračnom drugu? (Izreke 11,14) Oslanjam li se na vjeru ili samo na osjećaje? (Izreke 3,5.6)
Odgovori na ova pitanja mogu značiti buduću sreću ili život ispunjen tugom.

`Prisjetite se nekih uspješnih brakova. Koja načela uviđate koja mogu biti primijenjena na druge međuljudske odnose?`
