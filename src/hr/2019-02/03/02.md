---
title: Nepripremljeni
date: 14/04/2019
---

Božja riječ karakteristična je po tome što ne prikriva stvarnost ljudskog života. Naprotiv, ona prikazuje svu njegovu okrutnost, a često i krajnju bol i očaj. Izuzev nekoliko prvih i posljednjih stranica Biblije, Božja riječ prikazuje žalosnu sliku ljudskog roda. Pavao nije pretjerivao kada je zabilježio: “Jer su svi sagriješili i lišeni su Božje slave.” (Rimljanima 3,23)

`Pročitajte 1. Korinćanima 10,1-13. Kakve opomene i obećanja nalazimo u ovim redcima?`

Mnogi naši postupci u životu jednostavno su reakcija na određenu promjenu. Mi se neprestano suočavamo s promjenama; naš je izazov kao kršćana da se s njima suočimo u vjeri, oslanjajući se na Boga i otkrivajući tu vjeru poslušnošću bez obzira na kušnju da učinimo drugačije.

“Najveća je potreba svijeta za ljudima koji se ne daju ni kupiti ni prodati, koji su u dubini svoje duše pošteni i časni, za ljudima koji se ne boje nazvati grijeh njegovim pravim imenom, za ljudima čija je savjest vjerna dužnosti kao magnetna igla polu, ljudima koji će stajati na strani pravednosti makar se i nebo srušilo.” (Ellen G. White, Odgoj, str. 50) Ove riječi bile su isto toliko aktualne u vrijeme starog Izraela koliko i u vrijeme Ellen G. White i naše.

Kakve su pogreške činili ljudi u sljedećim tekstovima kad su bili suočeni s promjenom i što možemo naučiti iz njihovih pogrešaka?

`Djela 5,1-10 `

`Postanak 16,1.2.5.6`

`Matej 20,20-22`

Promjene često donose kušnje, izazove, čak i strah. Prema tome, vrlo je važno da imamo duhovni oklop kako bismo se s tim suočili na pravi način. Ponovimo, bilo da su promjene neočekivane ili su uobičajeni slijed života, trebamo se pripremiti za ono što dolazi.
