---
title: 'Je Li Bolje Živjeti Pod Rubom Krova'
date: 01/05/2019
---

`Kako Mudre izreke na humorističan način progovaraju o neprihvatljivim navikama u obiteljskom životu? Izreke 21,9.19; 27,15.16. Kakvo djelovanje ima ovaj humor?`

Brojne poslovice govore o načinu na koji se odnosimo prema drugima u bliskim odnosima. One kazuju bît na šaljiv način, dosjetkama, poput onih o neosjetljivom prijatelju koji “pjeva pjesmu turobnu srcu” (Izreke 25,20) i ranoraniocu koji “snažnim glasom blagoslivlja” one koji spavaju (Izreke 27,14 — Varaždinska Biblija). Supruge koje čitaju ove retke o svadljivim ženama možda će poželjeti dodati neke “poslovice” o muškarcima. Možda će oštro odgovoriti da takve izreke samo produbljuju problem spomenut u ovim poslovicama jer su upućene samo ženama, dok su muževi, koji dijele odgovornost za ozračje u domu, podjednako skloni svadljivom ponašanju. (Zamislite kako je to izgledalo u domu Ananije i Safire.)

Veselo srce kao lijek. Njegovanje smisla za humor u obiteljskom životu dobra je navika. Humor podmazuje životne mehanizme pomažući da se umanje stresovi i napetosti. “Veselo je srce izvrstan lijek, a neveseo duh suši kosti.” (Izreke 17,22) U Mudrim izrekama koristi se ovaj lijek zahvaljujući kojem se možemo nasmijati nekim oblicima ponašanja koji nam smetaju i dosađuju. Kada se nasmijemo (ili smo uznemireni ako je šala upućena na naš račun), možda smo u boljem položaju da razgovaramo o navikama ili ponašanjima koja nas ljute i uznemiravaju. S druge strane, humorom ne treba umanjivati važnost pitanja koja zahtijevaju ozbiljnost, niti ih treba pomoću njega izbjegavati.

Niska temperatura može biti znak kronične infekcije. Svađa, prigovaranje i žaljenje mogu ukazivati da se u jednom ili više članova obitelji krije potisnuti gnjev, možda povezan s poteškoćama u prisnosti ili u komunikaciji. Onaj koji se žali, pokušava neutralizirati nadmoć, kontrolu i nespremnost druge osobe da razgovara. Ako se infekcija ukloni, simptomi će nestati. Umjesto da izbjegavaju određeni problem ili jedni druge, članovi obitelji trebaju graditi svoju ljubav prema Gospodinu i međusobnu povezanost, razgovarati o svojim potrebama i osjećajima, spoznati bît svojega gnjeva i ukloniti prepreke.

`Zašto je smijeh toliko važan u domu? Kako se može koristiti na dobro, ili kako se može izopačiti i koristiti na zlo? Iznesite svoj odgovor u subotnjoškolskom razredu.`
