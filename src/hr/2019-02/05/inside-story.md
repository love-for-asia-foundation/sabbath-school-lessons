---
title:  STIŽE NOVOROĐENČE
date:   03/05/2019
---

Liječnica koja se molila da je Bog iskoristi u misiji, nakon što je čula subotnju propovijed o misijskom radu u gradovima, neočekivano je porodila zdravo dijete na parkiralištu glavne uprave Crkve adventista sedmog dana u Sjedinjenim Američkim Državama. I to nakon propovijedi koja ju je potaknula da se na neki način uključi u misiju. I to na parkiralištu!

Dr. Yvette C. Ross Hebron porodila je na parkiralištu u automobilu ženu koja je donijela na svijet zdravog dječaka. Naime, bili su to roditelji koji su se žurili u bolnicu na porođaj, ali su se povukli u crkveno parkiralište u Silver Springu, Maryland, nakon što su se izgubili.

Liječnica Ross Hebron kaže kako vjeruje da je Bog upriličio taj događaj. “Najljepša prilika kao odgovor na naše molitve bilo je to što je sve orkestrirao naš Gospodin.” kaže ona.

Liječnica Ross Hebron počela se u to vrijeme moliti kako da učini više, nakon bogoslužja i slušanja predsjednika Teda N. C. Wilsona, dok je propovijedao na godišnjem poslovnom sastanku uprave Generalne konferencije, 2017. godine. Predsjednik je pozvao na obnovu napora da se dosegne ljude u gradovima. Govorio je o potrebama da se liječnici i drugi zdravstveni djelatnici više uključe u pomaganje stanovnicima u gradovima.

Pet dana nakon propovijedi, liječnica Ross Hebron i njezin suprug vozili su se i prolazili pored glavne uprave, kad su vidjeli čovjeka kako ulazi na parkiralište, te kako je iskočio iz automobila i trčao oko njega. Stali su, spustili prozorsko staklo, i liječnica je čula tog čovjeka kako plače i vrišti: “Dijete dolazi! Dijete dolazi!” Tada je začula i vrisku trudnice iz automobila.

“Moj suprug i ja smo se odmah zaustavili na prilazu parkiralištu”, kaže ona. Nekoliko trenutaka kasnije rođeno je dijete. Nakon što je Harold Hebron nazvao bolnička kola, novi je otac izvadio vezice iz svojih tenisica i našao škare u automobilu. Prateći upute liječnice Ross Hebron, vezao je pupčanu vrpcu i odrezao je.

Liječnica Ross Hebron je omotala novorođenče u pokrivač iz svojega automobila i pobrinula se da mu bude ugodno i da dobro diše. Služba sigurnosti Generalne konferencije je odmah stigla i osiguravala mirno okruženje. Nakon kratkog vremena bolnička kola su odvezla zdravu majku i njezino dijete u bolnicu.

Kasnije toga dana, liječnica Ross Hebron je ponovno posjetila majku u bolnici i držala je njezino novorođenče u naručju. Majka je uzbuđeno rekla medicinskim sestrama da je Bog poslao anđela da joj pomogne na parkiralištu. “Ne znam odakle je liječnica došla”, rekla je majka. “Samo sam podigla pogled i ona je bila tamo.”

Liječnica Ross Hebron kaže kako nema sumnje da je ono što se dogodilo na parkiralištu bilo odgovor na molitvu. “Moj suprug i ja sve pripisujemo Božjem planu”, zaključuje ona.

*Andrew McChesney*
