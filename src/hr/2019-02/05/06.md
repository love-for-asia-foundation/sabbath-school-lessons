---
title: 'Istinski Bogata Žena'
date: 02/05/2019
---

`Mudre izreke završavaju riječima pohvale ženi plemenitog karaktera. Utvrdite karakteristike i osobine koje su pohvaljene. Izreke 31,10-31.`

Žena opisana u ovom tekstu je posebna, a takva je i poezija. Svaki stih, počevši od Izreka 31,10, započinje jednim od 22 slova hebrejskog alfabeta. Na temelju ovakve pohvale vrsnoj ženi stječemo dojam da čak ni cijeli alfabet jednog naroda ne pruža dovoljan okvir da se ona pohvali na odgovarajući način.

Važnost stupanja u brak s dobrim bračnim drugom u Mudrim izrekama odražava se u izreci rabina: “Čovjekov dom njegova je supruga.”

“Vrijedna je žena kruna mužu svojemu, zla je kao gnjilež u kostima njegovim.” (Izreke 12,4 — Šarić) Tu, na kraju Mudrih izreka, navedene su različite vještine, utkane u idealni portret jedne žene: šivanje odjeće, kupnja nepokretne imovine, bavljenje poljoprivredom, upravljanje domom i novčanim sredstvima. U međuvremenu, ona se uspješno brine o svojoj obitelji koja je voli i hvali.

Ne treba očekivati da ove raznolike talente posjeduje svaka žena; niti je to uzor prema kojem muževi trebaju ocjenjivati svoje žene. Nabrajanjem ovih sposobnosti i osobina, Mudre izreke poručuju što je najvažnije i najznačajnije za žene, kao i za muškarce: vrline povjerljivosti, suosjećanja, pouzdanosti, vjernosti, ljubaznosti i marljivosti. Tajna takvog života, prema Izrekama 31,30, nalazi se u “strahu Gospodnjem”.

U Izrekama 31,10 riječ “vrsna” ili “plemenitog karaktera” označava “snagu”, “moć” ili “bogatstvo”. Prevedena je kao “blago” u Psalmu 62,11 i opisuje Jošuine “junake” (Jošua 1,14). Boaz pohvaljuje Rutu riječju “čestita” (Ruta 3,11). U Izrekama 31,10 pisac se igra pojmom “bogatstvo”. Pravo bogatstvo leži u karakteru, poštenju i strahu Gospodnjem. To u velikoj mjeri nadilazi vrijednost bisera.

`Koje su hrabre i vrsne žene utjecale na vaš život? Kako biste proširili listu osobina, vrlina i sposobnosti karaktera pobožne žene?`
