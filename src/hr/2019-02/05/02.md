---
title: 'Ljubav Prema Pravoj Ženi'
date: 28/04/2019
---

`Navedite probleme i posljedice vezane za spolne odnose prije braka ili izvanbračnu vezu opisane u Izrekama 5,3-14.`

Pobožna osoba ostavlja (ako nije u braku) i čuva (ako je u braku) svoje najdublje osjećaje i spolnu intimnost za brak. U Mudrim izrekama posebno su oslovljeni muškarci, ali ista misao odnosi se na žene u Pjesmi nad pjesmama (usporedite Pjesma 4,12-15). O snažnoj privlačnosti nedopuštene ljubavi mora se promisliti imajući u vidu strašne posljedice ovoga grijeha. U neobveznim spolnim vezama nedostaje posvećenosti i, prema tome, u velikoj mjeri istinske prisnosti. Rasipaju se materijalna sredstva, tjelesne i emocionalne snage. Što je najvažnije, svatko mora dati odgovor Bogu za odluke koje je donio u životu.

Spolna intimnost, jedan od najvećih darova ljudskom rodu, prednost je samo onih osoba koje su u braku (Matej 19,5; 1. Korinćanima 7,3.4; Hebrejima 13,4). Slika obilne vode koja natapa, u Mudrim izrekama koristi se kao poseban simbol uživanja i zadovoljstva koje bračni par ostvaruje u svojoj zajedničkoj ljubavi. Ova slika uspoređena je s rasipanjem koje je posljedica nevjere. Izraz “ženom svoje mladosti” (Izreke 5,18) pokazuje da privrženost bračnih drugova ostaje čak i kada oni ostare. Suprug se i dalje oduševljava (“opijen je”, Izreke 5,19) ženinom ljupkošću.

Spolni nagoni mogu odvući pojedince u njihovom palom stanju od Božje zamisli o spolnosti. Međutim, Bog je dao ljudskom rodu i silu da prosuđuje i bira. Ove kušnje, ako se stalno ne potiskuju, mogu prevladati. Čvrsta privrženost božanskoj zamisli o spolnosti u braku može spriječiti razvoj nedopuštenih spolnih odnosa. Odluka da cijeli život budemo vjerni Božjoj zamisli o spolnosti u braku ne samo da je mudra, već donosi izobilne prednosti.

`Ako poznajete nekoga tko se bori s kušnjama na području spolnosti koje mogu uništiti brak, kakav biste savjet dali toj osobi?`
