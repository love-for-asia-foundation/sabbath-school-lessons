---
title: 'Ispravljanje S Ljubavlju'
date: 30/04/2019
---

`Što Mudre izreke uče o važnosti discipline i ispravljanja djeteta? Izreke 10,17; 23,13.14; 29,1.15.`

Roditelji katkada discipliniraju djecu da bi im u um utisnuli što je društveno neprihvatljivo ponašanje, da bi kaznili neposlušnost ili da bi izrazili svoje nezadovoljstvo. Međutim, koja je Božja namjera u vezi s disciplinom za ove mlade članove Njegove obitelji? U Mudrim izrekama disciplina je postavljena u okvir nade za budućnost (Izreke 19,18). Pobožni roditelji znaju da djeca imaju grešnu narav. Samo jedna sila može im u tome pomoći, a ta sila je Krist (vidi Ellen G. White, Odgoj, str. 25,26). Poslanje je kršćanskog roditeljstva, uključujući i disciplinu, povest će djecu Bogu.

Potpora nježnoj biljci. Disciplina u Kristu ne smatra se kaznom niti izražavanjem autoriteta, već kao spasonosno ispravljanje. Božji je plan da roditelji puni ljubavi, znajući snagu grijeha, vode korake svoje djece Kristu. Brižni roditelji ispravljaju ljubazno i čvrsto, obuzdavajući i vodeći djecu u ranim godinama, kao što vrtlar pruža potporu novozasađenom stablu, dok ona ne steknu samokontrolu, ne počnu se oslanjati na Boga i ne počnu surađivati u božanskom planu spasenja, rasta i zrelosti.

`Kakvu poruku upućenu roditeljima nalazimo u sljedećim tekstovima: Izreke 13,24; 23,13.14?`

U okviru discipliniranja djece, u nekoliko redaka spominje se “šiba” (hebr. shebet). Misao da roditelji trebaju koristiti prut kao što ga nebeski Pastir koristi kada vodi svoje stado (Psalam 23,4) općeprihvaćena je u literaturi o kršćanskom roditeljstvu. Na drugim mjestima Pismo upućuje na strpljivo poučavanje, stalno oblikovanje, dobru komunikaciju i bliske odnose da bi se utjecalo na promjenu djece (Ponovljeni zakon 11,18.19). Dijete mora imati osjećaj da je voljeno kako bi disciplina imala željeni učinak, kako bi bila djelotvorna i spasonosna (Izreke 13,24).

`Kada disciplina promaši cilj time što je previše oštra ili pogrešno shvaćena, kako roditelji mogu postaviti stvari na pravo mjesto kad su u pitanju njihova djeca?`
