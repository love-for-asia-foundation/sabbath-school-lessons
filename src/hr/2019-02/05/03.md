---
title: 'Poziv Upućen Očevima'
date: 29/04/2019
---

Zapazite osobine karaktera očeva prikazanih u Mudrim izrekama koje mogu ostaviti dugoročne posljedice na djecu.

`Izreke 13,22; 27,23.24`

`Izreke 14,26`

`Izreke 15,1.18; 16,32`

`Izreke 15,27`

`Izreke 29,17`

Karakter očeva vrši neposredan utjecaj na njihovu djecu i na naslijeđe koje prenose na njih. Djeca od očeva očekuju potporu, posvećenost i ljubav, vodstvo i uzor. U Mudrim izrekama pohvaljeni su oni očevi koji pouzdano vode obitelj i mudro upravljaju obiteljskim sredstvima.

Brojni su načini na koje se “razara dom” (Izreke 15,27); očevi moraju paziti da obitelji daju prednost u odnosu na posao. Pobožni su očevi strpljivi i upravljaju svojim osjećajima. Oni poštuju dječju ovisnost o sebi. Oni discipliniraju svoju djecu, ali paze da ne zloupotrijebe svoj autoritet. Što je najvažnije, posvećeni očevi slijede Boga, njima upravlja Njegova ljubav i nauk iz Njegove Riječi kako bi korake svoje djece mogli usmjeriti na pravi put.

Na kraju, najvažnije što otac može učiniti za svoju djecu jest da voli njihovu majku. Njegova odanost i postojana ljubav prema njoj, ili njihovo nepostojanje, vrše snažan utjecaj na dječju dobrobit čak i kada odrastu.

U Mudrim izrekama vjernost Bogu, posvećenost braku i obitelji i poštenje u osobnom životu i životu zajednice ključne su teme. Uspjeh u svemu ovisi o stanju srca. Privlačnosti grijeha — bilo da su u pitanju spolni odnosi, nerad, bogatstvo ili moć — ima mnogo, ali mudar suprug i otac okreće se Bogu za pomoć kako bi donosio ispravne odluke.

`Na koji su način moralna načela izražena u ovoj pouci važna za sve, bez obzira na to jesu li očevi ili nisu? Kako vaši postupci, bili dobri ili loši, utječu na druge, pogotovo na djecu? U kojem smislu trebate biti pažljiviji?`
