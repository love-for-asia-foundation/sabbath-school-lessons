---
title: 'Krist Središte'
date: 12/05/2019
---

`Kojom slikom Pavao opisuje novo jedinstvo između naroda u Kristu? Kako je Krist iz “oboga” načinio “jednoga”? Efežanima 2,11-22; vidi Galaćanima 3,28.  `

Kristov križ uklanja prepreke koje razdvajaju ljude. Zidovi su razdvajali vjernike u hebrejskom Hramu, muškarce od žena, Izraelce od stranaca. Opisujući jedinstvo Židova i pogana u Kristu, Pavao se poslužio izrazima koji se primjenjuju i na ostale podjele među narodima, ljudima, društvenim slojevima i spolovima: “Da od dvaju naroda stvori, u sebi, jednoga novoga čovjeka, tvoreći mir.” (Efežanima 2,15) To je Radosna vijest koja pomaže bračnim drugovima da u braku budu “jedno tijelo”. Također, vjerom u Krista obitelji koje su već dugo podijeljene mogu doživjeti pomirenje.

Jedno je navoditi biblijske tekstove o jedinstvu u Kristu, a drugo to stvarno doživjeti.

`Koje praktične promjene Krist unosi u naš život koje nam omogućavaju da doživimo jedinstvo kakvo nam je obećano? Vidi Rimljanima 6,4-7; 2. Korinćanima 5,17, Efežanima 4,24-32.`

“Zamislite veliki krug s čijeg ruba idu pravci prema središtu. Što se ti pravci više približavaju, to su oni bliže jedan drugome. ...

Što se više približavamo Kristu, bit ćemo bliži jedan drugome.” (Ellen G. White, Temelji sretnog doma, Zagreb 1984., str. 161)

“Između oca i sina, muža i žene ... stoji Krist Posrednik, bilo da Ga mogu prepoznati ili ne. Mi ne možemo uspostaviti neposredan kontakt izvan nas osim preko Njega, preko Njegove Riječi i time što ćemo Ga slijediti.” (Dietrich Bonhoeffer, The Cost of Discipleship [New York: The MacMillan Publishing Co., 1979.], str. 108)

`Koliko je vaša obitelj ili crkvena obitelj blizu središta tog kruga? Što se još mora približiti središtu da bi odnosi bili onakvi kakvi bi trebali biti?`
