---
title: 'Postati Jedno Zahvaljujući Njegovoj Ljubavi'
date: 13/05/2019
---

`“A vas neka Gospodin učini da rastete i obilujete u ljubavi jedan prema drugomu i prema svima, kako i mi obilujemo u ljubavi prema vama.” (1. Solunjanima 3,12)`

Isus se molio Ocu da Njegovi sljedbenici “budu jedno kao što smo mi jedno” (Ivan 17,22). Ukratko iznesite što Isus ovdje govori, s posebnim naglaskom na ulogu ljubavi koja je potrebna da bismo postigli jedinstvo.

Isus je u ovoj molitvi imao na umu jedinstvo među svojim sljedbenicima. Za ovakvo jedinstvo potrebna je agape ljubav. Agape je biblijska riječ koja označava Božju ljubav. Upotrijebljena je u ovoj molitvi i na mnogim drugim mjestima u Novom zavjetu. Takva ljubav oličenje je Božje naravi (1. Ivanova 4,8), po kojoj se poznaju Isusovi sljedbenici (Ivan 13,35). Božja ljubav nije urođena grešnom ljudskom srcu. Ona ulazi u čovjekov život kada Isus svojim Duhom Svetim živi u vjerniku (Rimljanima 5,5; 8,9.11).

“Ljubite jedan drugoga kao što sam ja ljubio vas!” (Ivan 15,12) Učenik Ivan, koji je zabilježio ove riječi, nekada nije bio pun ljubavi, već ponosit, gladan moći, kritički raspoložen i nagle naravi (Marko 3,17; Luka 9,54.55; vidi Isusov život, str. 232). Poslije se u životu prisjećao kako ga je Isus volio usprkos ovim osobinama. Isusova ljubav postupno je promijenila Ivana osposobivši ga da voli druge i njeguje kršćansko jedinstvo. “Mi dakle ljubimo Boga, jer nas je on najprije ljubio.” (1. Ivanova 4,19 — Šarić) Zapisao je i ovo: “Ako je Bog nas tako ljubio, i mi moramo ljubiti jedan drugoga.” (1. Ivanova 4,11)

`Pročitajte: 1. Korinćanima 13,4-8. Stavite svoje ime na mjesto na kojem se javlja riječ “ljubav”. Uklapa li se? Zamolite Isusa da ove osobine ljubavi Duhom Svetim unese u vaš život. Kakve promjene Duh može u vama učiniti da biste dostigli kršćanski ideal?`
