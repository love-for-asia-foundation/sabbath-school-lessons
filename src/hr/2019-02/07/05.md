---
title: Pokoravanje
date: 15/05/2019
---

`Kakav savjet Pavao daje u vezi s poniznošću i služenjem drugima? Efežanima 5,21. Kako ovakav stav doprinosi jedinstvu u Crkvi? Zašto je toliko važan u domu? Efežanima 5,22-6,9.`

Riječ “podnositi” ili “pokoravati se” (Efežanima 5,21) znači ponizno se odnositi prema drugoj osobi. Ovo jedinstveno načelo započelo je s Kristom (Matej 20,26-28; Ivan 13,4.5; Filipljanima 2,5-8) i obilježava sve one koji su ispunjeni Njegovim Duhom (Efežanima 5,18). “Strah Kristov” potiče ljude da se pokoravaju drugim ljudima (Efežanima 5,21). Pokazivanje nesebičnosti u uzajamnim odnosima ključno je kršćansko učenje o društvenim odnosima. Ono oživljava duhovnu stvarnost da su svi jedno u Kristu, bez iznimke.

Načelo u domu. Dom je mjesto na kojem se dokazuje kršćanska pokornost. Ako se ovo načelo primjenjuje u domu, to će donijeti velike promjene u Crkvi. Pavao odmah nakon predstavljanja načela pokornosti prelazi na razgovor o tome kako se može primijeniti u obitelji.

U Efežanima 5,22—6,9 spomenute su tri vrste odnosa — tri najčešća, a ipak u najvećoj mjeri nejednaka odnosa u društvu. Namjera nije da se osnaži postojeći društveni poredak, već da se pokaže kako djeluje vjera u Krista kada se vjernici dragovoljno pokoravaju jedni drugima.

`Zašto se Pavao uvijek prvo obraća slabijima u društvu i kulturi — ženama, djeci i robovima? Zabilježite što je navedeno uz pozive na pokoravanje u sljedećim primjerima. 	Efežanima 5,22,	Efežanima 6,1,	Efežanima 6,5`

Onima koji imaju veću društvenu moć — muževima, roditeljima i gospodarima — uvijek se obraća poslije. Svatko prima uputu prilično neuobičajeno za tadašnju kulturu. Ove upute sigurno su zaprepastile vjernike u prvom stoljeću. One su poravnale tlo oko križa i omogućile da u odnosima bude ostvareno pravo jedinstvo.
