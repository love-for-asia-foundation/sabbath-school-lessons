---
title:  NEPOZNATI “ČOVJEK” OBJAVLJUJE SUBOTU
date:   17/05/2019
---

Malo ljudi može reći da je razgovaralo s anđelom. Farmer Notley Tidwell je mogao — ali nije. Umjesto toga, spomenuo je tajanstveng stranca kao “čovjeka”. Jedne večeri 1880-ih Tidwell se molio dok se vraćao kući, držeći svoju violinu u ruci. Vraćao se s plemenskog plesa u američkoj državi Teksas. Bio je zbunjen. On je nedjeljom pohađao bogoslužje, ali proučavao je Bibliju i otkrio da četvrta zapovijed glasi: “Sjeti se da svetkuješ dan subotni!” (Izlazak 20,8) Dok se molio, iznenada se pokraj njega pojavio neki čovjek. Tidwell je poznavao sve ljude u tom području, ali ovog čovjeka nikad prije nije vidio. Ipak, nije se iznanadio. Stranac je bio vrlo ugodan sugovornik.

“Upravo se pojavio i počeo razgovarati s njim”, kaže njegova unuka, Lorena Stigaullde, koja ima devedeset i četiri godine. Ubrzo se razvio razgovor o suboti, a Tidwell je iznio svoje uvjerenje da je Bog maknuo subotu, a postavio nedjelju. Osim toga, bio je zbunjen što nije mogao naći nikoga tko bi svetkovao subotu. Stranac je rekao da zna za skupinu ljudi koji svetkuju subotu, te mu je dao upute kako doći do mjesta njihovog sastanka. Dok su razgovarali Tidwell je pogledao u stranu, a kad se okrenuo, čovjek je nestao.

“Upravo je bio tamo, i kad se okrenuo, on je nestao”, kaže njegova praunuka Reba Seifert, koja ima šezdeset i osam godina.

Po povratku kući, Tidwell je svojoj ženi ispričao o neobičnom sastanku, i danima kasnije odlučio je slijediti upute toga “čovjeka”.

Odvezli su se do seoske kuće u kojoj se svake subote sastajala mala skupina adventista. Tidwell je kršten u Adventističkoj crkvi, zajedno sa svojom ženom i njihovih osmero djece. Kasnije je postao starješina mjesne crkve i osnovao prve mjesne adventističke crkve između gradova Linden i Marietta u Teksasu. Iako je njegova mjesna crkva danas zatvorena, na tom području su se pojavile druge, uključujući crkvu u Lindenu, koju pohađa Stigaullde s drugim rođacima.

Tidwellovo naslijeđe također živi. Njegova vjernost Bogu protegla se na nekoliko naraštaja posvećenih adventista sedmog dana, koji su služili kao biblijski radnici, literarni evanđelisti ili kolporteri i vođe za posebne potrebe u Teksasu i šire.

“Postao je prvi adventist u velikoj obitelji”, svjedoči Seifert, jedna od odrasle četvero djece kćeri Stigaullde.

Tidwell nikada nije prepoznao stranca kao anđela, ali obitelj vjeruje da je poslan s Neba, kao odgovor na ozbiljnu molitvu. “Samo ga je nazvao ‘čovjekom’, ali svi su vjerovali da ga je poslao Bog”, kaže Stigaullde, koja je čula svojega djeda kako priča taj događaj još dok je bila djevojka. “Vjerujem da je to bio anđeo.”

*Andrew McChesney*
