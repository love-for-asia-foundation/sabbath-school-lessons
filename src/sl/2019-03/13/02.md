---
title:  Predstavniki sprememb
date:   22/09/2019
---

Na začetku knjige Dejanj zvemo, kako so prvi krščanski verniki vzpostavili drugačno skupnost, v njej so skrbeli za ljudi v potrebi v njihovi sredi in skupaj poskušali doseči ljudi zunaj skupnosti tako, da so jim nudili pomoč, kjer je bila potrebna, in jih povabili, naj se jim pridružijo pri tem, kar je Bog delal med njimi.

Pavel prispeva k Jezusovemu opisu soli in luči z vrsto prispodob, da bi naslikal delovanje cerkve v svetu. Med drugim tiste, ki živijo kot Božje ljudstvo, opisuje kot žrtev, (Rim 12,1) Kristusovo telo, (1 Kor 12,12-20) kot poslance (2 Kor 5,18-20) ter kot dišavo. (2 Kor 2,14-16) Vsaka izmed teh prispodob govori o naši vlogi, ki jo imamo kot poslanci ali predstavniki Božjega kraljestva zdaj, celo sredi sveta, ki je opustošen zaradi velikega boja.

`Preberi si vsakega od zgornjih opisov naše »poslanske« vloge. Kateri najbolje opisuje, kako si ti želiš zastopati Boga in njegovo delovanje v svoji skupnosti, in zakaj?`

Vsaka od teh prispodob je povezana z dejanjem, pa ne gre za metodo, zaradi katere bi nas Bog sprejel, temveč za ljudi, ki jih je Bog že sprejel po Kristusovi daritvi, ki so se odzvali na Božjo ljubezen in milost tako, da so njegovi predstavniki v trpečem in umirajočem svetu.

Lahko pa jih razumemo na še globlji ravni: ker sta bistvo Božjega kraljestva njegova ljubezen in milost, s tem ko se odzovemo na tak način ter odsevamo drugim to ljubezen in milost, že sedaj uprizarjamo to večno kraljestvo in sodelujemo v njem.

Po mednarodnem zakonu je državno veleposlaništvo del naroda, ki ga zastopa, četudi se fizično nahaja v drugi državi, morda celo zelo daleč od domačega naroda. Na podoben način uprizarjanje delovanja Božjega kraljestva ponuja vpogled v to večno resničnost tukaj in zdaj ter kot takšno kaže na dokončno zmago nad zlom. Če kot Kristusovi poslanci, njegovi zastopniki, ravnamo tako, lahko izkusimo resničnost njegove ljubezni in pravice v našem življenju, v cerkvi in v življenju tistih, ki jim želimo služiti.

`Kakšna je razlika med dvema vonjavama in kako lahko vemo, katera smo mi? 2 Kor 2,16`
