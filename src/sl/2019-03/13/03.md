---
title:  Ostanek, ki služi
date:   23/09/2019
---

Klasično razlago ostanka, ki je opisan v svetopisemski prerokbi, najdemo v Raz 12,17: to so tisti, »kateri hranijo Božje zapovedi in Jezusovo vero «. (Raz 14,12) V svetopisemskem besedilu te lastnosti zaznamujejo Božje ljudstvo v zadnji stopnji zemeljske zgodovine. V njih pa lahko najdemo tudi primere, kako ta ostanek deluje in služi drugim.

`V tem okviru je Mojzesov primer zastrašujoč. Preberi 2 Mz 32,1-14. Kakšna je primerjava med Mojzesom v tem poročilu in ostankom, ki je opisan v Raz 12,17?`

Ko je bil Bog jezen na izraelsko ljudstvo, je grozil, da ga bo uničil ter prenesel obljube, ki jih je dal Abrahamu, (da bodo njegovi potomci postali velik narod) na Mojzesa in njegovo družino. (2 Mz 32,10)

Toda Mojzes tega ni želel. Namesto tega si je drznil prepirati se z Bogom ter izpostavil, da se Gospod ne bo pokazal v dobri luči, če bo uresničil grožnjo. (2 Mz 32,11-13) Nato pa gre Mojzes še dlje in postavi samega sebe na kocko, da bi dosegel svoje pri Bogu.

Mojzes je z naporom vodil to ljudstvo skozi puščavo. Skoraj od samega trenutka, ko jih je popeljal na svobodo, so se pritoževali in pričkali. Pa vendar je Mojzes rekel Bogu: če jim ne moreš odpustiti, »izbriši me, prosim, iz svoje knjige, ki si jo pisal«. (2 Mz 32,32) Pripravljen je bil odpovedati se večnosti, da bi rešil tiste, s katerimi je potoval.

Kako mogočen primer požrtvovalnega posredništva za tiste, ki si tega ne zaslužijo! In kako mogočen simbol celotnega načrta zveličanja!

»Ko je Mojzes posredoval za Izraela, se je njegova plahost izgubila v globokem zanimanju in ljubezni zanje, za katere je kot orodje v Božjih rokah naredil tako mnogo. Gospod je poslušal njegove prošnje in uslišal njegovo nesebično molitev. Bog je preskušal služabnika; preskusil je njegovo zvestobo in ljubezen do grešnega, nehvaležnega ljudstva, Mojzes pa je plemenito zdržal preskus. Njegovo zanimanje za Izraela ni izviralo iz sebičnih vzgibov. Blaginja Božjega izvoljenega ljudstva mu je bila ljubša kakor osebna čast, ljubša kakor prednost postati oče mogočnega naroda. Bogu so ugajale njegova zvestoba, iskrenost in poštenost, zato mu je kot zvestemu pastirju zaupal veliko nalogo – voditi Izraela v obljubljeno deželo.« /Ellen G. White, Očaki in preroki, str. 237-238/

`Kaj nam to pove o tem, kako bi morali ravnati s tistimi, ki so zašli, do takšne mere, kolikor je to mogoče?`
