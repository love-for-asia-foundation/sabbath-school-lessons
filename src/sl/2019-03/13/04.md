---
title:  Doseganje ljudi
date:   24/09/2019
---

Cerkvene razprave se včasih ustavijo pri tem, da moramo očitno izbrati med družbeno koristnim in evangeljskim delom, ali dobrodelnost ali pričanje, ali pravica ali oznanjevanje. Toda ko bolje razumemo vsakega od teh pojmov in opazujemo Jezusovo delovanje, se razlika med njima izniči in dojamemo, da sta oznanjevanje evangelija in pomoč drugim tesno povezana.

Ena od bolj znanih izjav Duha preroštva pravi takole: »Samo Kristusov način dela bo zagotovil pravi uspeh v pridobivanju ljudi. Zveličar se je družil z ljudmi kot tisti, ki jim želi dobro. Pokazal je svoje sočutje do njih, stregel njihovim potrebam in pridobil njihovo zaupanje. Potem jim je velel: ›Pojdite za menoj!‹ (Mt 9,9) …

Treba je pomagati revnim, skrbeti za bolne, tolažiti žalujoče in osamljene, poučiti nevedne, svetovati neizkušenim. Jokati moramo z jokajočimi in se veseliti z veselimi.« /Ellen G. White, Zdravje na dosegu roke, str. 143/

Kot smo videli, sta bili ti dve dejanji kraljestva, pravica in oznanjevanje, tesno povezani, pa ne samo v Jezusovem delovanju, marveč tudi v njegovem prvem naročilu njegovim učencem: »Hodeč pa oznanjujte in pravite: Približalo se je nebeško kraljestvo. Bolnike ozdravljajte, mrtve obujajte, gobavce očiščajte, zle duhove izganjajte. Brezplačno ste prejeli, brezplačno dajajte.« (Mt 10,7-8) Na kratko, eden od najboljši načinov, da dosežemo druge s sporočilom, je, da poskrbimo za njihove potrebe.

`Kaj pravita Peter in Pavel o moči pričevanja, ki jo imajo dobra dela Božjega ljudstva? 1 Pt 2,12; Flp 2,15`

Če imamo širše razumevanje Božje dobre novice, oznanjevanje nima smisla brez gorečnosti za ljudi. Besedila, kot sta na primer 1 Jn 3,16-18 in Jak 2,16, poudarjajo protislovje v tem, da oznanjujemo evangelij, ne da bi ga živeli. V najboljši obliki je oznanjevanje – prinašanje dobre novice o upanju, rešitvi, spokorjenju, preobrazbi in Božji vseobsegajoči ljubezni – izraz pravice.

Tako oznanjevanje kot želja po pravici izvirata iz tega, da prepoznamo Božjo ljubezen do izgubljenih, potrtih in trpečih ljudi. Ta ljubezen raste tudi v našem srcu pod Božjim vplivom. Ne izberemo si enega ali drugega, temveč sodelujemo z Bogom pri sodelovanju z ljudmi: zadovoljujemo njihove dejanske potrebe ter se poslužujemo vseh sredstev, ki nam jih je zaupal Bog.

`Kako pa se lahko prepričamo, da medtem ko delamo dobra dela za druge, ne zanemarjamo niti oznanjevanja dobre novice o zveličanju?`
