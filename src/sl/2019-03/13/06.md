---
title:  Spodbujajmo se k dobrim delom
date:   26/09/2019
---

Četudi imamo najpristnejše spodbude in namene ter verjamemo, da so na strani Boga in dobrote, zna biti delo za Gospoda težko in nespodbudno. Žalost in bolečina našega sveta sta resnični. To je eden od razlogov, zakaj potrebujemo cerkveno skupnost. Jezus je prikazal takšno vrsto spodbujajoče skupnosti z učenci. Le redko je poslal koga samega na delo in tudi kadar se je to zgodilo, so se kmalu spet srečali in poročali ter obnovili svojo moč in pogum.

`Preberi Heb 10,23-25. Heb 10,25 je najbolj poznana vrsta v tem besedilu. Kaj torej predhodni vrsti dodajata našemu razumevanju tega poznanega navedka? Naštej nekaj načinov, na katere lahko spodbujamo drug drugega »k ljubezni in k dobrim delom«.`

Pri skoraj vsaki nalogi, stvari ali projektu lahko skupina ljudi, ki sodelujejo med seboj, doseže več, kakor pa če vsi ti posamezniki delajo vsak zase. To nas ponovno spomni na prispodobo cerkve kot Kristusovega telesa, (Rim 12,3-6) kjer imamo vsi drugačne vloge, ki pa se med seboj dopolnjujejo. Ko vsak dela to, v čemer je najboljši, vendar na način, ki dopušča, da naši vplivi sodelujejo, lahko po veri zaupamo, da bo naše življenje in delo pustilo pečat za večnost.

Četudi so dosežki pomembni, ko poskušamo delati to, kar je prav, moramo včasih zaupati Bogu, da poskrbi za končni izid. Včasih, ko poskušamo olajšati revščino, zaščititi ranljive, osvoboditi zatirane in spregovoriti za tiste brez glasu, ne vidimo kaj dosti napredka. Imamo pa upanje, da delamo v veliko večji in neizogibno zmagovalni namen: »Dobro delati se pa nikar ne utrudimo; zakaj ob svojem času bomo želi, če ne obnemoremo. Dokler torej nam je časa, delajmo dobro vsem, a najbolj tem, ki smo si z njimi domači po veri.« (Gal 6,9-10; Heb 13,16)

Zaradi tega smo poklicani, da spodbujamo – dobesedno navdihujemo s pogumom – drug drugega. Zvesto življenje je radostno in težko. Naš pravični Bog in naša pravična skupnost sta naša najmočnejša podpora – druge vabimo, da se nam pridružijo pri tem.

`Ali poznaš ali veš za koga, ki redno dela za to, da bi olajšal trpljenje drugih? Kako lahko njega ali skupino opogumiš pri dobrem delu, ki ga opravljajo?`
