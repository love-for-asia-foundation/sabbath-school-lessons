---
title:  Milost znotraj cerkve
date:   25/09/2019
---

Na začetku Jobove knjige Bog izpostavi Joba in njegovo zvestobo njemu kot prikaz dobrote Božjega delovanja in njegovega ravnanja s padlim človeštvom. (Job 1,8) Zdi se neverjetno, da Bog dovoli, da je njegov sloves odvisen od tega, kako njegovo ljudstvo živi na tej zemlji. Pavel pa je razširil to vero, ki jo ima Bog v nekatere od svojih »svetih«, in vključil še cerkveno skupnost: »Tako naj bi se zdaj po cerkvi oznanila vladarstvom in oblastem v nebeških področjih mnogovrstna Božja modrost.« (Ef 3,10 SSP)

`Kaj misliš, kaj spada k opisu cerkvene skupnosti kot »Božji domačini«? Kako bi moral ta opis vplivati na delovanje organizirane cerkve? Ef 2,19`

V vsaki skupnosti ali organizaciji odnos do članov odseva temeljne vrednote skupine. Kot Božji domačini, Kristusovo telo in skupnost Duha, mora cerkev živeti in izpolniti najveličastnejši poziv: »Zakaj Bog ni Bog nereda, ampak miru, kakor po vseh svetniških zborih.« (1 Kor 14,33)

Vrednote pravice, milosti in ljubezni, ki se kažejo v Božji pravici, milosti in ljubezni, bi morale upravljati vse, kar se dogaja v cerkvi. Od krajevnih cerkvenih skupnosti pa do svetovne cerkvene organizacije bi morala ta načela usmerjati cerkvene voditelje pri njihovem vodenju, sprejemanju odločitev in skrbi za najmanjše izmed Jezusovih bratov znotraj cerkvene skupnosti. Usmerjati bi morala tudi naše razreševanje sporov, do katerih od časa do časa pride med verniki. Če z ljudmi, ki so nam blizu, ne zmoremo ravnati pošteno in dostojanstveno, kako bomo to delali z drugimi?

Ko cerkvena organizacija zaposluje ljudi, bi morala biti velikodušen delodajalec, ki nad vsem drugim ceni ljudi in deluje proti nepoštenemu ravnanju z verniki. Cerkev bi morala biti varen prostor, kjer vsi verniki po svojih najboljših močeh poskušajo zaščititi ranljive. In kot vidimo v prvi cerkvi, bi morali biti pripadniki cerkvene skupnosti še posebej pripravljeni podpirati tiste posameznike v cerkveni »družini«, ki trpijo ali so v stiski.

Jezus je to dal kot zapoved in rekel, da to ne bo samo preobrazilo verske skupnosti, marveč bo tudi razodelo pristnost njihove vere tistim, ki jih opazujejo: »Novo zapoved vam dajem, da se ljubite med seboj; kakor sem jaz vas ljubil, da se tudi vi ljubite med seboj. V tem spoznajo vsi, da ste moji učenci, če imate ljubezen drug do drugega.« (Jn 13,34-35)
