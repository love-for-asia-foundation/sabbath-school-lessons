---
title:  Ezekiel
date:   31/07/2019
---

Če bi vprašali skupino kristjanov o »grehih Sodome«, bi se verjetno mnogi spustili v opis raznih grehov s področja spolnosti in drugih vrst izprijenosti. 1 Mz 19,1-13 res naslika bolno in izprijeno družbo, ki je več kakor zrela za uničenje.

Zanimivo pa je, da je odgovor bolj zapleten od tega. Razmisli o Ezekielovem opisu: »Glej, to je bila pregreha tvoje sestre Sodome: v prevzetnosti, v vsem obilju in brezskrbnem pokoju je živela s svojimi hčerami, roke pa ubogim in potrebnim ni pokrepčala.« (Ezk 16,49) Čeprav je bilo očitno, da Bog ni nameraval spregledati drugih vrst sprevrženosti, ki so vladale v mestu, se je Ezekiel tu osredotočil na gospodarsko nepravičnost in pomanjkanje skrbi za ljudi v stiski.

Ali je možno, da so bili v Božjih očeh ti gospodarski grehi ravno tako slabi kakor s področja spolnosti?

Ezekielove zgodnje prerokbe so prišle po obdobju Amosa, Miha in Izaija ter imajo podoben ton, saj opozarjajo na prihajajoče uničenje. Kljub temu pa se je zatem, ko je Jeruzalem padel v roke Babiloncev in so njegove prebivalce vzeli v ujetništvo, Ezekielova pozornost bolj usmerila na Božje obljube o obnovitvi.

`Preberi Ezk 34,2-4.7-16. Primerjaj Božjo oceno pokvarjenih voditeljev v Izraelu in njegovega lastnega pastirstva. Kako se njihovo ravnanje z najšibkejšimi »ovcami« razlikuje od njegovih metod?`

Čeprav so bili tako grozni, da so jih primerjali s Sodomo, jih je Gospod še vedno poskušal doseči v upanju, da jih bo odvrnil od njihove hudobije. V Božjem obnovljenem načrtu, ki ga je pripravil za svoje ljudstvo, naj bi se vrnili v svojo deželo, Jeruzalem naj bi bil obnovljen in tempelj ponovno zgrajen. Praznike, ki jim jih je dal Bog, naj bi ponovno praznovali in deželo naj bi ponovno pravično razdelili med ljudi kot njihovo dediščino. (Ezk 47,13 do 48,29) Očitno je bil Božji namen, da se bo njegov načrt za ljudi, kakršnega je najprej dal Mojzesu in izraelskemu ljudstvu po izhodu iz Egipta, nadaljeval po vrnitvi iz ujetništva. Sem je spadala tudi skrb za najšibkejše člane družbe, pa tudi za tiste, ki bi jih lahko imeli za izobčence.
