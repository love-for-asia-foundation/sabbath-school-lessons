---
title:  Amos
date:   29/07/2019
---

»Nisem bil prerok, tudi nisem bil izmed preroških sinov, ampak črednik sem bil in sem obiral divje smokve. Vzel pa me je Gospod, ko sem za čredo hodil, in mi je velel Gospod: Pojdi, prerokuj mojemu ljudstvu Izraelu!« Am 7,14-15

Amos je bil precej odkrit glede pomanjkanja usposobljenosti za delo preroka, pa vendar kaže očitno sposobnost, da pritegne poslušalce k temu, kar jim želi povedati, ko predstavlja sporočilo izraelskemu narodu.

Začne s priljubljeno tematiko, ko našteva okoliške narode – Sirija, Filisteja, Fenicija, Edom, Amon in Moab – ter podrobno opiše njihove zločine, sramoto in grozodejstva, za katere jih bo Bog kaznoval. (Am 1,3 do 2,3) Lahko si je predstavljati, kako navdušeni so bili Izraelci nad temi obtožbami sovražnikov, še posebej, ker so bili mnogi od teh zločinov usmerjeni proti njim samim.

Amos se zatem prestavi malo bliže domu in napove Božjo sodbo nad judejskim ljudstvom, ki so bili Izraelovi južni sosedje v zdaj ločenih kraljestvih. Amos govori v Božjem imenu, ko opisuje, kako so zavrnili Boga, kako niso izpolnjevali njegovih zapovedi in kakšna kazen jih bo doletela. (Am 2,4-5) Ponovno si lahko predstavljamo, kako ljudje v severnem kraljestvu odobravajo, medtem ko Amos izpostavlja napake ljudi okoli njih.

Nato pa se Amos obrne k poslušalcem. Preostanek njegove knjige se osredotoča na zlobo, malikovalstvo, krivico in ponavljajoče se prekrške pred Bogom, ki so jih zakrivili Izraelci.

`Katere grehe graja? Am 3,9-11; 4,1-2; 5,10-15; 8,4-6`

Četudi Amos ni diplomatski v govoru in je opozarjal na pogubo, je njegovo sporočilo vendarle začinjeno s pozivi, naj se vrnejo k Bogu. To bo vključevalo obnovitev njihovega občutka pravice in skrbi za revne v njihovi sredi: »A naj se privali pravica kakor voda in pravičnost kakor vedno tekoč potok!« (Am 5,24) Zadnjih nekaj vrstic Amosove prerokbe kaže na prihodnjo obnovo Božjega ljudstva. (Am 9,11-15) »Med njihovim najglobljim odpadništvom in največjo potrebo so prejeli Božje sporočilo odpuščanja in upanja.« /Ellen G. White, Preroki in kralji, str. 174/
