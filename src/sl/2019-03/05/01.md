---
title:  Klic prerokov
date:   27/07/2019
---

### Preberi pred proučevanjem
1 Sam 8,10-18; Am 5,10-15; Mih 6,8; 1 Mz 19,1-13; Ezk 16,49; Iz 1,15-23

> <p>Ključno besedilo:</p>
>  Naznanil ti je, o človek, kaj je dobro; in kaj zahteva Gospod od tebe, kakor da strežeš pravici in ljubiš usmiljenje in da hodiš ponižno s svojim Bogom? Mih 6,8

Starozavezni preroki so med najbolj zanimivimi osebami v Svetem pismu. Zaradi predirljivih glasov, drznih sporočil, občutka žalovanja, jeze in ogorčenja ter občasne uprizoritve svojih sporočil so bili ljudje, ki jih ni bilo možno spregledati, četudi morda ni bilo vedno prijetno biti v njihovi bližini.

Poslani so bili predvsem v Izrael in Judejo, kjer so pozivali izbrano ljudstvo, naj se vrne k svojemu poklicu v Bogu. Maliki in življenjski slog okoliških narodov so vse prelahko zapeljali ljudi in njihove voditelje. Preroki so imeli nehvaležno nalogo, da so jih spodbujali, naj se spokorijo. Včasih so jih spominjali na to, kako jih Bog ljubi in kaj vse je naredil zanje v preteklosti, včasih pa so jih svarili glede posledic, ki jih bodo doletele, če bodo še naprej bežali od njega.

Videli bomo tudi, da je bilo zatiranje revnih, pomoči potrebnih in nemočnih v njihovi sredi med najhujšimi grehi in hudobijami, proti katerim so preroki svarili voditelje in ljudstvo. Klanjanje malikom je bilo slabo, ravnati se po lažni veri je bilo slabo, a izkoriščanje šibkih in revnih je bilo prav tako vredno obsojanja.
