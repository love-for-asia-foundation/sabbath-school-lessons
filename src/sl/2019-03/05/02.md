---
title:  Pogosti poziv k pravici
date:   28/07/2019
---

Izraelci so redko izpolnili svoj poklic kljub Božjemu jasnemu načrtu zanje. Samo nekaj rodov zatem, ko so se namestili v deželi, so prosili Samuela, ki je bil njihov prerok in sodnik, naj določi kralja, ki jih bo vodil, »kakor je pri vseh narodih«. (1 Sam 8,5 SSP)

`Proti čemu je Samuel posvaril ljudstvo kot odgovor na prošnjo, naj mu določi kralja? 1 Sam 8,10-18`

Samuel je prepoznal njihovo prošnjo kot korak k temu, da bi tudi na drugih področjih postali bolj podobni okoliškim narodom. Četudi je Samuel poskušal svetovati prvemu kralju Savlu, ni minilo veliko časa, preden se je njegova prerokba uresničila. Celo na višku izraelskega kraljestva Davidu in Salomonu ni uspelo ubežati skušnjavam, pokvarjenosti in uveljavljanju moči.

Med vladanjem kraljev v Izraelu in Judi se je Bog med drugim odzival tako, da je pošiljal preroke, da so sporočali njegovo voljo in opominjali izraelske voditelje in ljudstvo na dolžnosti, ki so jih imeli do pozabljenih članov svoje družbe.

V spisih judovskih prerokov vidimo vztrajno in ponavljajoče se vabilo k pravičnemu življenju in ravnanju v družbi. Preroki so se spopadali z nezvestobo Izraela in njegovih voditeljev ter potemtakem predstavljali stalni in vztrajni glas za tiste, ki so bili brez glasu, še posebej tiste, ki jih je prizadelo dejstvo, da Izrael ni bil zmožen izpolnjevati Božje volje.

Abraham Joshua Heschel premišljuje o starozaveznih prerokih in primerja našo samozadovoljnost z njihovimi vztrajnimi pozivi k pravici: »Stvari, ki so preroke navdajale z grozo, se še danes vsak dan dogajajo po svetu. … Njihova huda nepotrpežljivost s krivico se nam morda zdi histerična. Sami smo pogosto priča krivičnim dejanjem, znakom hinavščine, lažnosti, grozodejstev in bede, a smo le redko ogorčeni ali pretirano razburjeni. Prerokom je celo majhna krivica predstavljala ogromen prekršek.« /Abraham Joshua Heschel, The Prophets, str. 3-4/

Ti preroki nam ponujajo vpogled v Božje srce in um. Ker govorijo v Božjem imenu, nam lahko pomagajo videti krivice in trpljenje našega sveta skozi Božje solzne oči. Vendar pa je njihova gorečnost tudi poziv k dejanjem, da delamo z Bogom, da bi olajšali in odpravili zatiranje in žalost ljudi okoli nas.

`Kako včasih poskušamo delati, »kakor je pri vseh narodih«, na načine, ki so morda škodljivi za nas ali za druge?`
