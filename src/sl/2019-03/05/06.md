---
title:  Izaija
date:   01/08/2019
---

`Preberi Iz 1,15-23; 3,13-15; 5,7-8. Kako bi opisal prerokov odziv na to, kar je opazil v družbi, v kateri je živel?`

Izaijeva začetna pridiga je mešanica ostre kritike družbe, v katero se je preoblikovalo Božje ljudstvo, opozoril o prihajajoči sodbi, ki je bila odgovor na njihovo zavračanje Boga in hudodelstvo, ter ponudb upanja, če bi se ljudje le vrnili k Bogu in preobrazili svoje življene in družbo. A tisto čustvo, ki morda najbolj izstopa iz njegovih besed, je občutek žalovanja. Glede na to, kako prerok razume, kdo je Bog in kaj želi od svojega ljudstva, žaluje za tem, kar je bilo izgubljeno, za neštetimi pozabljenimi ljudmi, ki trpijo, ter za sodbo, ki bo doletela narod.

Izaija s tem vzorcem nadaljuje skozi celotno preroško službo. Spodbuja ljudi, naj ne pozabijo, kaj je Bog naredil zanje, hkrati pa jim ponuja upanje, ki je vezano na to, kaj Bog želi narediti zanje v prihodnosti. Potemtakem bi morali zdaj iskati Gospoda, saj ta obnovljeni odnos z njim vključuje obžalovanje za njihove trenutne prekrške in spreminja način, kako ravnajo z drugimi.

Izaija se v 58. in 59. poglavju vrne posebej na skrb za pravico. Ponovno opisuje družbo, v kateri je »odvrnjena pravica, in pravičnost stoji od daleč; zakaj resnica je padla na ulicah in poštenost ne more vstopiti«. (Iz 59,14) Potrjuje pa tudi, da se Bog tega zaveda in da bo rešil svoje ljudstvo – »pride odrešenik«. (Iz 59,20)

V Izaijevi knjigi je velik del prerokove pozornosti namenjen oznanjevanju Mesijevega prihoda, tistega, ki bo dokončno ponovno ustanovil Božjo vladavino na zemlji in prinesel pravico, milost, ozdravljenje in obnovo.

`Preberi Iz 9,6-7; 11,1-5; 42,1-7; 53,4-6. Kako se te prerokbe ujemajo s tvojim razumevanjem Jezusovega življenja, delovanja in smrti? Kaj razkrivajo o namenu njegovega prihoda na svet?`