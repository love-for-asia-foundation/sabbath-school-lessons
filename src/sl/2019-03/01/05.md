---
title:  Poškodovan svet
date:   03/07/2019
---

Ena stvar, ki jo je Bog dal Adamu in Evi in ničemur drugemu na zemlji, je bila moralna svoboda. Bila sta moralni bitji na takšne načine, kakor rastline, živali in drevesa nikoli ne bi mogla biti. Bog je tako visoko cenil to moralno svobodo, da je puščal odprto možnost, da se lahko njegova človeka odločita, da mu ne bosta poslušna. S tem je tvegal vse, kar je ustvaril, za višji cilj – da bi imel odnos z ljudmi, ki bi temeljil na ljubezni in svobodni volji.

Bil pa je tam tudi uničevalec, ki je želel pokvariti dober in popoln svet, ki ga je ustvaril Bog, in hotel za dosego cilja izkoristiti Božje posebno stvarstvo na zemlji – človeka. Hudič je v preobleki kače zbudil dvom o popolnosti in zadostnosti tega, kar je priskrbel Bog. (1 Mz 3,1-5) Prvotna skušnjava je bila, da bi hlepela po še več kakor samo po tem, kar jima je Bog dal, dvomila o Božji dobroti in se zanašala nase.

S to odločitvijo in dejanjem se je uničil odnos, ki je bil bistveni del stvarstva, kakor ga je zastavil Bog. Adam in Eva nista nič več uživala v odnosu s Stvarnikom, za katerega sta bila ustvarjena. (1 Mz 3,8-10) Ti dve človeški bitji sta se nenadoma zavedeli svoje golote in sramu in odnos med njima se je skoraj nepopravljivo spremenil. Tudi njun odnos do preostale zemlje je bil napet in spremenjen.

`Kaj besedilo v 1 Mz 3,16-19 pove o spremenjenem odnosu med človekom in naravnim svetom?`

Zaradi resničnosti greha je življenje za Adama, Evo in preostalo stvarstvo nenadoma postalo dosti težje. Posledice greha so resnične, še posebej v tem, kako vplivajo na našo človeškost in naše odnose. Nekako smo oddaljeni od Boga, našega Stvarnika. Tudi naše družine so prizadete na veliko različnih načinov in naši odnosi z drugimi so nam pogosto težava. Nemalokrat imamo težave v odnosu do naravnega okolja in do sveta, v katerem živimo. Vsi vidiki življenja in sveta kažejo poškodbe, ki jih je povzročil greh.

Toda Bog ni ustvaril takšnega sveta. Prekletstva iz 1 Mz 3 vsebujejo tudi obljubo, da bo Bog priskrbel način, s katerim bomo lahko obnovili svet in popravili odnose, ki jih je pokvaril greh. Medtem ko se še naprej bojujemo z grehom in njegovim vplivom na življenje, smo poklicani ohranjati izvirno dobroto sveta in poskušamo uresničiti Božji načrt za svet.
