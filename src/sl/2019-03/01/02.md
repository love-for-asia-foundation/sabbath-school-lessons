---
title:  "Bog: bežen vpogled v stvarjenje"
date:   30/06/2019
---

Ta svet in vse življenje na njem, naše lastno življenje in vse, kar delamo z njim, življenje vseh okoli nas in naš odnos do njih, samo življenje in kako ga živeti na najboljši možni način – vse to se začenja z Bogom, »zakaj v njem živimo in se gibljemo in smo«. (Dej 17,28)

Tu se začne svetopisemsko poročilo: »V začetku je ustvaril Bog nebesa in zemljo.« (1 Mz 1,1) Dejstvo, da ga je ustvaril z besedo, kaže na moč in potek, ki si ga ne moremo niti predstavljati.

A temu navkljub Bog ni ustvarjal od daleč. Bil je tesno vpleten, še posebej, ko je ustvaril prvega človeka. (1 Mz 2,7)

`Preberi poročilo o stvarjenju prvega človeka v 1 Mz 1,26-31. Katera pomembna dejstva ta opis poda o Bogu in katera o ljudeh?`

Pogosto slišimo, da se lahko naučimo veliko o Bogu, če preživljamo čas v naravi, si ogledujemo njegovo stvarstvo in tako dobimo bežen vpogled v značaj samega Stvarnika. Vpogled v to, kako je Bog ustvaril svet, pa lahko dobimo tudi tako, da preiščemo lastno razumevanje Boga samega. Na primer, če je Bog Bog reda, bi morali pričakovati, da bomo v njegovem stvarstvu našli red. Če pa verjamemo, da je Bog Bog ustvarjalnosti, ne bi smeli biti presenečeni, ko odkrijemo neverjetne primere te ustvarjalnosti v svetu, ki ga je ustvaril.

Podobno je, ko verujemo, da je Bog Bog odnosov, in nato ugotovimo, da so odnosi osnovna prvina v načinu, kako je Bog sestavil ta svet. Vsako prvino sveta je ustvaril v odnosu s preostalim stvarstvom. Živali je ustvaril v skladnosti odnosov. Ljudi je ustvaril v odnosu s samim sabo, drug z drugim in s preostalim stvarstvom.

Čeprav je naše razumevanje Boga omejeno na veliko načinov, bi nas morali bežni vpogledi v njegov značaj spodbuditi, da ponovno premislimo, kakšen naj bi bil svet.

`Koliko pripomore k tvojemu razumevanju sveta, da ga vidiš kot odsev Božjega značaja, kljub zelo očitni škodi, ki jo povzroča greh?`
