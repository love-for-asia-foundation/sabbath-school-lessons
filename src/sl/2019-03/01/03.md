---
title:  Popoln svet
date:   01/07/2019
---

Lahko je čutiti domotožje, ko pomislimo na Eden. Nekaj je v kratkih opisih vrta, ki ga je Bog ustvaril za dom Adamu in Evi, kar v našem srcu vzbudi občutek hrepenenja. Morda ne razumemo, kako bi takšen svet deloval, vendar pa čutimo, da bi ga radi doživeli.

Zdi se, da je tudi Bog imel ta občutek zadovoljstva in popolnosti: »Tedaj pogleda Bog vse, kar je bil storil, in glej, dobro je bilo jako.« (1 Mz 1,31) Bog je ustvaril nekaj, kar je bilo hkrati čudovito in uporabno. Bilo je izjemno načrtovano iz lepotnega in praktičnega vidika. Bilo je polno življenja in barv, pa tudi vsega, kar je bilo potrebno, da bi se življenje razvijalo. Nič čudnega, da se je Bog večkrat ustavil in preudarjal, da je ta svet, ki ga ustvarja, dober.

`Preberi 1 Mz 1. Kaj je po tvojem mnenju mišljeno z večkrat ponovljeno izjavo: »Videl je Bog, da je dobro?« 1 Mz 1,4.10.12.18.25.31`

Čeprav je celotno Sveto pismo zapisano po padcu, kljub temu na veliko mestih proslavlja naravni svet, kot na primer v Jobu 38 do 42 ter v Psalmu 148. Ne pozabimo, da ta besedila niso zapisana kot vpogled v preteklost, ko je bil svet šele ustvarjen in preden se je pojavil greh, temveč so zapisana v sedanjiku in slavijo dobroto, ki je še vedno očitna v našem svetu.

Tudi Jezus je iskal primere Božje dobrote in skrbi v naravnem svetu (Mt 6,26.28-30) ter nam svetoval, naj se zanašamo na Boga in cenimo preproste darove, ki nas obdajajo s čudesi. Če odpremo oči in si ogledamo čudesa stvarjenja, lahko vidimo, da smo resnično prejeli čudovite darove od Stvarnika. Celo sredi preizkušenj bi se morali odzvati s hvaležnostjo in se ponižno izročiti Darovalcu.

Kot adventisti slavimo stvarjenje in pričakujemo prihod Božjega kraljestva, zato bi se morali zavedati, da so lepota, veselje in dobrota, ki jih vidimo in doživljamo na svetu, utrinki tega, kakšen je bil naš svet nekoč in kakšen ponovno bo.

`Kaj na podlagi izkušenj z naravnim svetom še posebej ceniš glede čudes stvarjenja? Kako lahko v vsakdanjem življenju bolje spoznaš Gospoda s čudesi naravnega sveta?`
