---
title:  Oskrbniki zemlje
date:   02/07/2019
---

Na podlagi svetopisemskega besedila je bilo v edenskem vrtu in na pravkar ustvarjeni zemlji vsega v obilju. Ustvarjena sta bila, da bi na njiju uspevalo življenje, predvsem pa zato, da bi v njiju uživali ljudje.

Toda Bog je dal prvemu moškemu in prvi ženski ter vsem njunim potomcem tudi naloge v svojem stvarstvu. Hitro postane jasno, da naj bi Adam in Eva imela poseben položaj na tem novem svetu.

Adam je najprej prejel nalogo, naj poimenuje vse živali in ptice. (1 Mz 2,19) Nato je prejel drugo nalogo, ki mu jo je kot blagoslov predstavil sam Bog: »Blagoslovi ju Bog, in reče jima Bog: Plodita in množita se in napolnita zemljo ter podvrzita si jo, in gospodujta morskim ribam in nebeškim pticam in vsem zverem, lazečim po zemlji.« (1 Mz 1,28)

`Preberi in primerjaj 1 Mz 1,28 in 2,15. Kako bi v eni ali dveh povedih opisal človekovo nalogo?`

Prepogosto v krščanski zgodovini so ljudje uporabili besedilo iz 1 Mz 1,28 kot dovoljenje za izkoriščanje; šli so tako daleč, da so z njo celo upravičevali uničevanje naravnega sveta. Res je, da je bil svet očitno ustvarjen za človeško življenje, v našo korist in užitek, vendar pa je človekova odgovornost, da ga obdeluje in ga varuje«, če uporabimo misel iz 1 Mz 2,15.

Ko govorimo o oskrbništvu, ponavadi najprej pomislimo na denar, toda prvi poziv k oskrbništvu v Svetem pismu se nanaša na skrb za zemljo, ki jo je Bog ustvaril in nam jo zaupal. Zapoved, dana Adamu in Evi, je predvidela tudi, da bosta delila zemljo z otroki in prihodnjimi rodovi. V izvirnem načrtu za našo zemljo naj bi ustvarjeni svet še naprej ostajal vir življenja, dobrote in lepote za vse ljudi, Adam in Eva pa bi imela pomembno vlogo pri skrbi zanj.

Zemlja je še vedno Gospodova, (Ps 24,1) naša naloga pa je še vedno delati kot oskrbniki vsega, kar nam je dal Bog. Morda bi lahko tudi prišli do sklepa, da imamo v padlem svetu še večjo odgovornost kot oskrbniki.

`Kaj ti pomeni, da si oskrbnik zemlje v padlem svetu? Kako naj bi razumevanje te odgovornosti vplivalo na tvoje vsakdanje življenje?`
