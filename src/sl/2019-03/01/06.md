---
title:  Družinsko tkivo človeštva
date:   04/07/2019
---

Po prihodu greha ni trajalo dolgo, preden je svet začel še bolj propadati. Prvi umor, podžgan z ljubosumjem, nesporazumom in jezo, je vključeval prvi par bratov. Ko je Bog spraševal Kajna glede njegovega greha, je bil njegov odgovor verjetno ironičen in retoričen: »Sem li jaz varuh svojega brata?« (1 Mz 4,9) Odgovor, na katerega kaže Božje prvotno vprašanje, je: »Da, vsekakor, ti si varuh svojega brata.«

`Preberi Prg 22,2. Na kaj namiguje ta na videz preprosta izjava? Kaj govori o našem odnosu do bližnjih?`

Vsakdo, ki ga srečamo, je ena od Božjih stvaritev, ustvarjena po njegovi podobi in del mreže odnosov, ki nas vse povezuje v Božjem stvarstvu, ne glede na to, kako natrgana in poškodovana je. »Vsi smo povezani v splet človeštva. Zlo, ki prizadene kateri koli del velikega človeškega bratstva, prinaša nesrečo vsem.« /Ellen G. White, Zdravje na dosegu roke, str. 226/ Zaradi te povezave med nami nam je bila dana odgovornost do Boga in drug do drugega, pa če nam je to všeč ali ne. (Mt 22,37-39)

Skozi Sveto pismo se redno ponavlja trditev, da je Bog naš Stvarnik. Na primer, to je eden od podanih razlogov, zakaj naj bi se spominjali sobote (2 Mz 20,11) in častili Boga v času konca. (Raz 14,7) To je tudi glavni povod za skrb za druge, glavni razlog, da nas skrbi za ljudi v stiski.

Vse nas povezuje vez skupnega izvora v Bogu. »Kdor zatira siromaka, sramoti njegovega Stvarnika, njega pa časti, kdor se usmili potrebnega.« (Prg 14,31) Koliko jasnejša je še lahko ta vez?

Bog kot naš Stvarnik ima pravico zahtevati naše celotno življenje, vključno s češčenjem in služenjem ter skrbjo za druge. Čeprav je včasih težko, nadležno in neprijetno, smo resnično varuhi svojega brata.

`Kaj misliš, zakaj se Božja trditev, da je Stvarnik, tako pogosto ponavlja skozi Sveto pismo? Zakaj je to tako pomembno, in kako bi ta resničnost morala vplivati na to, kako mi ravnamo z drugimi?`
