---
title:  Vzpostavljanje miru
date:   18/09/2019
---

`Preberi Mt 5,9. Kako lahko upoštevamo tukaj zapisane Jezusove besede v svetu, v kakršnem živimo? Kako uspešni smo dejansko lahko? Mr 13,7`

Nasilni spopadi so velik razlog za trpljenje. Cena vojne vključuje tudi neposredne žrtve in uničena življenja, pozornost in vire, ki so namenjeni vojaškim strojem, za katere bi bilo bolje, da jih uporabimo za lajšanje drugih človeških potreb ter neprekinjenega trpljenja preživelih in veteranov, celo med »zmagovalci«. Potem pa so tu še mnogi manjši spopadi, ki zaznamujejo nešteto življenj ter družin in skupnosti. Strast za pravico ne more spregledati ukaza, naj vzpostavljamo mir.

V osrčju Jezusovega evangelija je Božje milostno in veličastno dejanje vzpostavljanja miru, združitev grešnih človeških bitij z njihovim Stvarnikom. (2 Kor 5,18-21) Ta sprava, ki smo je deležni, pa postane vzorec, ki nas spodbuja, da tudi mi postanemo »poslanci« za to spravo za druge.

`Kako lahko živimo tudi po besedah v Iz 52,7?`

Evangelij miru postane tudi spodbuda, vzorec in vir za vzpostavljanje miru v našem nasilnem svetu: »Srce, ki je v skladnosti z Bogom, je deležno nebeškega miru in bo širilo njegov blagoslovljeni vpliv na vse okoli sebe. Duh miru bo kakor rosa počival na srcu tistih, ki so utrujeni in jih mučijo posvetni spori.« /Ellen G. White, Thoughts From the Mount of Blessing, str. 28/

V pridigi na gori blagrov je Jezus rekel: »Blagor miroljubnim, ker oni se bodo imenovali Božji sinovi.« (Mt 5,9) Če gremo še malo dlje, Jezus ni samo potrdil zapovedi, ki prepoveduje ubijanje, marveč je tudi rekel, naj se ne jezimo in kuhamo zamere (Mt 5,21-26) ter da moramo ljubiti sovražnike in moliti za tiste, ki nas preganjajo, (Mt 5,43-48) kar pomeni, da bi se morali dejavno truditi delati dobro zanje. Obstaja veliko navdihujočih zgodb o ljudeh, ki so posvetili življenje vzpostavljanju miru na konfliktnih območjih, kamor so prinesli delčke sprave in ozdravljenja ter pogosto lajšali krivico in trpljenje, ki so ju povzročili ti spopadi.

`Na katere načine lahko tvoja krajevna cerkev v svoji krajevni skupnosti prispeva k vzpostavljanju miru?`
