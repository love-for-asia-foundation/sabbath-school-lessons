---
title:  Sočutna izčrpanost
date:   16/09/2019
---

Ko se upiramo verjetnosti, da naše dobre namene preplavijo »vse težave tega sveta«, si mnogi od nas želimo, da bi lahko prinesli večjo spremembo v življenje trpečih. Obstaja več stališč in dejanj, ki nam lahko pomagajo, da se pozitivno odzovemo na ljudi v stiski.

Sočutje: Kot smo videli, sta prva koraka do ukrepanja ta, da prepoznamo bolečino tistih, ki trpijo, in sočustvujemo z njimi. Našo občutljivost do trpljenja moramo negovati in vzdrževati. Dandanes ljudje govorijo o »sočutni izčrpanosti«, kar pomeni, da smo tako izpostavljeni žalosti in tragediji, da marsikoga od nas utrudijo mnogi vzroki, ki zahtevajo našo čustveno energijo in finančno podporo. Jezus se je zelo dobro zavedal zla in bolečine, ki sta ga obdajala, pa vendar je ostal sočuten. Tudi mi moramo delati enako.

Izobraženost: Ker je veliko okoliščin krivice in revščine zapletenih, je pomembno, da poslušamo in se o njih naučimo vsega, kar je možno. Obstaja veliko primerov, ko so ljudje, ki so imeli dobre namene, povzročili škodo v življenju drugih, ko so jim poskušali pomagati. Čeprav to ni izgovor za nedejavnost, se moramo poskušati vključiti premišljeno.

Molitev: Ko vidimo težavo, je naš prvi odziv »praktična« pomoč. Toda Sveto pismo nas opominja, da je tudi molitev praktična. Lahko prinesemo spremembo v življenje revnih in zatiranih, če molimo zanje in za tiste, ki so nad njimi, (1 Tim 2,1-2) pa tudi prosimo Boga, da nas vodi, da bi lahko na najboljši možni način ponudili svojo pomoč. (Prg 2,7-8)

Pričakovanja: Še ena pomembna prvina, ko poskušamo lajšati trpljenje, je, da imamo pravilna pričakovanja glede na kompleksnost družbenih, političnih in osebnih okoliščin. Naš namen bi moral biti, da ljudem omogočimo možnost izbire in priložnosti, ki jih drugače morda ne bi imeli. Včasih smo razočarani, ko vidimo, kako ljudje izkoristijo te priložnosti, vendar moramo spoštovati njihovo odločitev. Kakor koli že poskušamo delati za tiste, ki trpijo, bi moralo naše vodilno načelo biti to: »Vse torej, kar hočete, da ljudje vam store, tako storite tudi vi njim.« (Mt 7,12)

`Preberi Jak 1,5-8. Katero vlogo bi morala imeti molitev pri krščanskem delu? Kaj Jak 2,15-16 nakazuje o tem, kako lahko prispevamo k odgovoru na naše molitve za druge?`
