---
title:  Glas tistih, ki so brez glasu
date:   19/09/2019
---

Salomon je zapisal, da obstaja »čas molčanja in čas govorjenja«. (Prd 3,7) Prav je imel, in za nikogar od nas ni preprosto najti tega ravnovesja. Ali je kljub temu možno, da ko gre za to, da se zavzemamo za zatirane, dajemo glas tistim, ki so brez glasu, ter poskušamo premagati zlo z dobrim, da smo bili kot cerkev preveč tiho, kadar bi se moral naš glas slišati?

Kristjani pogosto govorijo, da so Jezusove roke in noge, ko se nanašajo na njegov poziv k praktični službi za druge. Vendar pa Bog v preroški vlogi, ki je opisana v Svetem pismu, v prvi vrsti poziva moške in ženske, naj bodo njegov glas – naj spregovorijo v Božjem imenu in v imenu tistih, ki jih Bog želi braniti. (Ps 146,6-10)

`Preberi Iz 58,1-10. Kaj bi moralo to sporočilo, ki je bilo dano v točno določenem času, prostoru in okolju, povedati nam v drugem času, prostoru in okolju? Koliko se je dejansko spremenilo od takrat, ko je Izaija zapisal te besede?`

Preroški poziv k pravici nikoli ni pomenil poti do priljubljenosti. Ampak te preroke je spodbujalo več stvari: poziv, ki so ga prejeli od Boga, razumevanje Božje gorečnosti za pravico, sočutje do bede revnih in zatiranih ter želja, da bi bila njihova družba deležna le najboljšega. Zaradi vsega tega so si drznili biti glas za tiste, ki so bili v svojem času in prostoru brez glasu, kljub nasprotovanju, nelagodju in nevarnosti. (1 Pt 3,17)

Na podlagi našega razumevanja evangelija ter poziva, naj odsevamo Jezusa v svetu, lahko tudi adventisti ponudimo veliko dobrega, ko gre za boj z zlom.

Na primer: »Adventisti verjamejo, da so dejanja, ki poskušajo omiliti revščino in krivice, povezane z njo, pomemben del krščanske družbene odgovornosti. Sveto pismo jasno razodeva, da se Bog še posebej zanima za revne ter kako pričakuje, da se bodo njegovi sledilci odzvali na tiste, ki ne zmorejo poskrbeti sami zase. Vsa človeška bitja nosijo Božjo podobo in so deležna Božjega blagoslova. (Lk 6,20) Ko delamo z revnimi, sledimo Jezusovemu zgledu in nauku. (Mt 25,35-36) Kot duhovna skupnost adventisti zagovarjajo pravico za revne in se ravnajo po navodilu: ›Odpri svoja usta za nemega, za pravdo vseh osirotelih.‹ (Prg 31,8) Prav tako se borijo proti tistim, ki ›jemljejo pravico stiskanim‹. (Iz 10,2) Sodelujemo z Bogom, ki se bo ›potegnil za pravdo siromaku‹. (Ps 140,13)« /Seventh-day Adventist Official Statement on Global Poverty, 2010/
