---
title:  Prednosti kraljestva
date:   15/09/2019
---

Kot je jasno iz Jezusovih naukov in spisov novozaveznih piscev, tisti, ki se odločijo živeti kot člani Božjega kraljestva, živijo z drugačnimi vrednotami in prednostmi kakor svet.

`Katero zagotovilo naj bi vplivalo na naše prednosti? Mt 6,25-33`

Jezus je učil, da je »življenje več kakor hrana in telo več kakor obleka«. (Mt 6,25) Te stvari so pomembne, vendar jih moramo videti v luči Božjega kraljestva, kar pomeni, da moramo spremeniti prednosti v našem življenju na resničen in praktičen način. Ko prepoznamo poziv, ki se ponavlja skozi celotno Sveto pismo in nas spodbuja, naj povzdigujemo druge in skrbimo zanje, ta poziv postane tudi ena od naših prednosti, ko poskušamo slediti Jezusovim stopinjam. V idealnih razmerah bi nam ta poziv moral pomagati, da bi se manj osredotočali nase in bolj na druge.

Ta drugačna razporeditev prednosti prav tako spremeni naš odnos do ljudi, ki imajo položaj moči nad nami in nad zatiranimi. Medtem ko Sveto pismo naroča kristjanom, naj spoštujejo vlado in so ji poslušni, kolikor je to mogoče, (Rim 13,1-7) pride tudi čas, ko moramo ponoviti Petrove besede: »Boga je treba bolj poslušati kakor ljudi.« (Dej 5,29) Jezus je vzpostavil ravnotežje med tema načeloma v odgovoru tistim, ki so ga poskušali ukaniti glede tega vprašanja: »Dajte torej cesarju, kar je cesarjevo, in Bogu, kar je Božje.« (Mt 22,21)

Tisti, ki imajo moč, najsibo v vladi ali kje drugje, pogosto uveljavljajo in vzdržujejo to moč z grožnjami ali silo. Jezus nam je z zgledom pokazal, da zvesto življenje ne pomeni, da moramo biti vedno ter v vseh razmerah pasivni, ko se spopadamo z zlom. Na primer, ko je Ellen G. White govorila o suženjstvu v Ameriki, je zapisala: »Ko človeški zakoni pridejo navzkriž z Božjimi, moramo ubogati slednje, ne glede na posledice. Zakona naše dežele, ki zahteva, da dostavimo sužnja njegovemu gospodarju, ne smemo upoštevati. Prenesti moramo posledice prekršitve tega zakona. Suženj ni last nobenega človeka. Bog je njegov zakoniti gospodar in človek nima nobene pravice, da vzame Božjo umetnino v svoje roke ter si jo prilasti.« /Ellen G. White, Testimonies for the Church I, str. 201-202/

`Kje poteka meja med poslušnostjo oblasti in branjenjem tistih, ki so morda žrtve zatiralnega režima?`
