---
title:  Deset zapovedi
date:   08/07/2019
---

`Kako ti Jezusov povzetek zapovedi pomaga razumeti vsako od desetih zapovedi? Mt 22,37-40; 2 Mz 20,1-17`

Deset zapovedi zveni kot ustava. Po kratkem predgovoru, ki izpostavi podlago, na kateri temeljijo te izjave – v tem primeru dejstvo, da Bog odrešuje svoje ljudstvo – listina našteje glavna načela, na katerih je ustanovljen narod. V tem primeru je šlo za točno določene zapovedi glede tega, kako lahko ljudje na najboljši možni način v praksi kažejo ljubezen do Boga in drug do drugega. Nič čudnega, da je veliko narodov s krščansko dediščino uporabilo ta vodilna načela za podlago pri oblikovanju zakonov.

Četudi je veliko teh izjav kratkih, ne smemo podcenjevati velikosti vpliva in obsežnosti Desetih zapovedi kot zakona za življenje. Na primer, šesta zapoved »ne ubijaj« (2 Mz 20,13) povzema in vključuje »vsa nepravična dejanja, ki težijo k skrajšanju življenja«, kot tudi »sebično zanemarjanje skrbi za potrebne ali trpeče«. / Ellen G. White, Očaki in preroki, str. 227/ Podobno prepoved kraje (2 Mz 20,15) obsoja »trgovino s sužnji ter prepoveduje osvajalne vojne. … Zahteva pravično plačilo dolgov ali plače,« pa tudi prepoveduje »vsak poskus okoriščanja z nevednostjo, šibkostjo ali nesrečo drugega.« /Ellen G. White, Očaki in preroki, str. 228/

Zlahka prepričamo sami sebe, da nismo slabi ljudje. Na primer, če nismo neposredno vpleteni v umor ali očitno krajo, se morda zdi, da nam gre dobro. A kadar je Jezus govoril o zapovedih, je dal jasno vedeti, da jih ne moreš izpolnjevati tako, da se preprosto izogibaš določenih dejanj. Ravno nasprotno, z našimi mislimi, spodbudami ali celo stvarmi, za katere vemo, da bi jih morali narediti, pa jih ne, lahko kršimo Božji zakon. (Mt 5,21-30)

Predstavljaj si torej družbo, v kateri ljudje vsako od Desetih zapovedi jemljejo resno in resnično živijo po njih. To bi bila dejavna, živahna družba, v kateri bi vsi z navdušenjem živeli ljubezen do Boga tako, da bi ljubili in skrbeli drug za drugega.

`Zakaj ponavadi beremo Deset zapovedi tako ozkogledo in ne upoštevamo širše rabe teh pomembnih načel za življenje? Zakaj je ozko razumevanje laže udejanjiti?`
