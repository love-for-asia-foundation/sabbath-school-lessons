---
title:  Sužnji, vdove, sirote, tujci
date:   09/07/2019
---

`Kaj je Bog sporočil Izraelu? 2 Mz 23,9`

Izraelci so kot komaj osvobojeni sužnji vedeli, kaj pomeni biti zatiran, izkoriščan in potisnjen na obrobje. Medtem ko so proslavljali svobodo, je Boga skrbelo, da ne bi pozabili, od kod so prišli, kako so se počutili, ko so bili izključeni, in kaj je naredil, da jih je rešil. Ustanovil je pasho kot spominski dogodek in priložnost, ko so o njem ponovno pripovedovali: »Z mogočno roko nas je peljal Gospod iz Egipta, iz hiše sužnosti.« (2 Mz 13,14)

`Kako pomemben je bil spomin na njihovo lastno sužnost v navodilih o tem, kako naj ravnajo z manj srečnimi v njihovi pravkar ustvarjeni družbi? 2 Mz 22,21-23`

Komaj so se polegli odmevi po tem, ko je Bog dal Deset zapovedi, že je bil Mojzes ponovno poklican preživeti še več časa z njim, da mu je dal podrobna navodila o tem, kako naj te velike zapovedi uresničijo v praksi v izraelski družbi. Še preden je Bog dal navodila za gradnjo svetišča, je podal tri poglavja zakonov o primernem ravnanju s sužnji. Ti zakoni so močno nasprotovali ravnanju, ki so ga doživeli Izraelci. Dal jim je zakone o tem, kako se spoprijeti z nasilnimi zločini, zakone, povezane z lastnino, zakone za vsakodnevno življenje ter načela za vzpostavitev sodišč, ki bodo izvrševala te zakone ter delila pravico. (2 Mz 21 do 23)

Med temi zakoni je izstopala skrb za sodržavljane v tej novi družbi, kot tudi skrb za izobčence ter najbolj ranljive člane. Teh ljudi se ne sme izkoriščati. Dobili so celo pravice, da lahko pridejo do hrane na načine, ki spoštujejo njihovo dostojanstvo. Tako je bilo na primer zbiranje pridelkov, ki so ostali na požetih poljih. Takšno ravnanje z »izobčenci« in tujci ni bilo običajno v antičnem svetu. Celo danes nekateri očitno pozabljajo pomembna moralna načela, ki jih najdemo tukaj o ravnanju z drugimi.

`Kateri spomin iz tvoje izkušnje ti pomaga, da si bolj sočuten in skrben do trpljenja ali krivic, ki se godijo drugim?`
