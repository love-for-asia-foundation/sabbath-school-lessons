---
title:  Druga desetina
date:   10/07/2019
---

Veliko kristjanov pripoznava in izpolnjuje svetopisemska navodila glede vračanja desetine. Ponavadi se uporablja preprost obrazec, opisan v Mal 3,10, kjer verniki dajo deset odstotkov prihodka (ali »pridelka«) za podporo dela cerkve – širjenja evangelija. Cerkve, ki jim je zaupana ta desetina, imajo ponavadi stroge smernice glede porabe teh sredstev, ki so v prvi vrsti namenjena podpori neposrednega oznanjevanja in evangeliziranja.

`Kateri je glavni namen desetine v naslednjih navodilih? 5 Mz 14,22-29`

Zlahka nas zapelje misel, da smo izpolnili dolžnost dajanja, ko smo dali teh deset odstotkov. A navodila, ki so jih prejeli Izraelci, namigujejo na dejstvo, da je deset odstotkov šele prvi korak. Študije kažejo, da je Izraelec, ki je živel v tistem času in dajal skladno s smernicami v levitskih zakonih, redno namenil od ene četrtine in do ene tretjine letnega prihodka za Božje delo, za podporo duhovnikov in svetišča ter za pomoč revnim.

Nekateri učenjaki opisujejo to dajanje, še posebej za podporo tujcev, sirot in vdov, kot drugo desetino. Jasno je bilo, da naj bi ljudje uživali sadove svojega dela in se veselili žetve. Bog je obljubil, da jih bo blagoslovil, še posebej v njihovi novi deželi, vendar pa naj tega blagoslova ne bi jemali kot samoumevnega ali pa pozabili na tiste, ki niso bili enako blagoslovljeni.

V navadnih letih naj bi se ta del žetve prinesel v svetišče in se razdelil od tam, vsako tretje leto pa bi naj bil poseben poudarek na deljenju blagoslovov v njihovi lastni skupnosti. V teh praznovanjih žetve so bili v središču pozornosti tisti, ki bi jih morda zlahka spregledali ali pa pozabili: »Daš levitu, tujcu, siroti in vdovi, da jedo znotraj tvojih vrat in se nasitijo.« (5 Mz 26,12)

Na podlagi Božjih navodil naj bi bil vsaj del darov, ki so jih dajali Izraelci, namenjen finančni in praktični pomoči za tiste, ki so jo najbolj potrebovali. To je imelo osnovo v dejstvu, da so se ljudje spominjali in cenili to, kako milosten je Bog bil ravno do njih.

`Kaj jim pravi Gospod? Kako bi naj mi uporabili to pri našem lastnem odnosu do dajanja tistim, ki so v stiski? 5 Mz 26,1-11`
