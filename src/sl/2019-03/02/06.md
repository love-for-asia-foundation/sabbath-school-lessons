---
title:  Jubilejno leto
date:   11/07/2019
---

Izraelci so bili narod, ki niso imeli lastnega doma in so čakali na vstop v obljubljeno deželo, zato je Bog razumel, kako pomembno vlogo bo imela zemlja, ko bodo vzpostavili novo družbo v Kanaanu. Pod Jozuetovim vodstvom je Bog nadzoroval umirjeno razdelitev zemlje med rodove in družinske skupine.

Vedel pa je tudi, da se čez nekaj časa bogastvo, priložnosti in sredstva, povezani z lastništvom zemlje, združijo v rokah manjšine. Družinske težave, slabo zdravje, slabe odločitve in druge nesreče bodo morda pripravile lastnike do tega, da prodajo zemljo za kratkotrajni dobiček ali pa preprosto za preživetje. To pa bi pomenilo, da bo družina morda izgubila zemljo tudi za prihodnje rodove.

Božja rešitev je bila uredba, ki je določala, da zemlje nikoli ni bilo možno dokončno prodati. Namesto tega je zemlja ostala prodana samo do naslednjega »sobotnega leta«, takrat pa se je vrnila prvotni družini, in vsako prodano posestvo je lahko prodajalec ali kateri drug član njegove družine kadar koli odkupil. Bog ponovno opominja ljudstvo na odnos, ki ga imajo z njim, ter na dejstvo, kako to vpliva na odnos, ki ga imajo z drugimi: »Zemlja naj se ne prodaja za vselej, zakaj moja je zemlja, ker vi ste tujci in priseljenci pri meni.« (3 Mz 25,23)

`Kaj misliš, kako bi bila današnja družba drugačna, če bi se držali teh načel, še posebej besed »nikar ne izkoriščajte drug drugega«? 3 Mz 25,8-23 SSP`

»Predpisi, ki jih je vpeljal Bog, so bili določeni za pospeševanje družbene enakosti. Ukrepi sobotnega in jubilejnega leta so zelo popravili tisto, kar je bilo med temi obdobji narobe v družbenem in političnem narodnem gospodarstvu.« /Ellen G. White, Očaki in preroki, str. 414-415/

Svetopisemski zgodovinarji niso prepričani, ali so te gospodarske in družbene ritme sploh kdaj povsem upoštevali za daljše obdobje. (2 Let 36,21) Kljub temu predstavljajo ta pravila zanimiv vpogled v to, kako bi svet morda deloval, če bi do potankosti upoštevali Božje zakone. Poleg tega poudarjajo Božjo posebno skrb za revne in tiste na obrobju, pa tudi njegovo skrb, da bi se poštenost dejansko kazala svetu.
