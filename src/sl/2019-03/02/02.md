---
title:  Bog, ki sliši
date:   07/07/2019
---

»Videl sem, videl stisko svojega ljudstva, ki je v Egiptu, in njihovo vpitje pred njihovimi priganjači sem slišal, kajti jaz poznam njegove bolečine.« (2 Mz 3,7)

Štiristo let je dolgo, še posebej, če čakaš v razmerah vedno hujše sužnosti. Bog je obljubil, da se bo vrnil k svojemu ljudstvu in ga izpeljal iz Egipta, toda rod za rodom je bil prisiljen graditi bogastvo in prestiž za svoje malikovalske zatiralce, in ves ta čas je Bog na videz molčal.

Nato pa se je Bog pokazal na edinstven način. Pojavil se je v gorečem grmu sredi puščave malo verjetnemu voditelju, pobeglemu princu in ponižnemu pastirju po imenu Mojzes. Oklevajočemu Mojzesu je dal nalogo in prvi njen del je bil, da se vrne po Izraelce v Egipt s sporočilom, da je Bog slišal in videl njihovo zatiranje ter mu ni vseeno. Pravzaprav je nameraval narediti nekaj, kar bo brž drastično spremenilo njihov položaj.

`Zakaj je pomembno, da je Bog začel razkrivati načrt za to ljudstvo prav s tem sporočilom? Kaj pritegne tvojo pozornost v Božji izjavi? 2 Mz 3,16-17`

Toda Bog se ni ustavil tukaj. Ni samo imel načrta za boljšo deželo, marveč je tudi načrtoval, da ne bodo odšli iz Egipta brez vsega. Več sto let so prispevali k bogastvu egiptovskega kraljestva. Bog je vnaprej videl faraonov začetni upor, vendar pa je Mojzesu zagotovil, da bodo Izraelci poplačani za svoja leta trdega dela. »Dam milost temu ljudstvu v očeh Egipčanov, in zgodi se, ko izidete, ne pojdete prazni.« (2 Mz 3,21)

Po letih zatiranja je Bog izkoristil priložnost ustanoviti novo družbo s temi bivšimi sužnji. Želel je, da živijo drugače in oblikujejo družbo, ki bo obstojna in uspešno delovala. Njegov načrt je bil, da bi ta nova vrsta družbe delovala kot model za okoliške narode in bi Izraelci, tako kakor Abraham, z blagoslovom, ki so ga prejeli od Boga, blagoslovili tudi ves svet.

`Kako pomembno je zate, da Bog vidi trpljenje ljudi na svetu in sliši njihove klice na pomoč? Kaj ti to pove o njem? Imej v mislih 2 Mz 4,31.`
