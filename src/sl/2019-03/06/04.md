---
title:  Verski zatiralci
date:   06/08/2019
---

V boljših časih izraelskega in judovskega kraljestva so se ljudje vrnili v templje in k češčenju Boga, čeprav je bilo celo takrat njihovo posvečevanje pomešano z vplivi malikovalstva in verstev okoliških narodov. A če poslušamo preroke, celo njihovi najboljši poskusi verskega udejstvovanja niso bili dovolj, da bi jih odvrnili od hudobij, ki so vladale v deželi. In ne glede na to, kako zelo so se trudili biti verni med obredi češčenja, glasba njihovih hvalnic ni mogla preglasiti joka revnih in zatiranih.

Amos je opisal ljudi svojega časa kot tiste, »ki bi hoteli pogoltniti potrebnega in uničiti ubožce v deželi«. (Am 8,4) Videl je njihovo željo po končanju obreda, da bi lahko ponovno odprli tržnico in se vrnili h goljufivemu trgovanju: »Da kupimo siromaka za denar in potrebnega za par čevljev.« (Am 8,6)

`Kaj je Gospod povedal tem vernim ljudem o njihovih obredih? Iz 1,10-17; Am 5,21-24; Mih 6,6-8`

Bog po prerokih z zelo trdimi besedami zasmehuje vero in bogoslužje, ki jima ni mar za trpljenje in zatiranje bližnjih. V Am 5,21-24 beremo, kako Bog pravi, da »sovraži«, »zaničuje« in na splošno prezira njihovo bogoslužje. Njihova srečanja so opisana kot smrad, njihove daritve in glasbo pa zavrača kot slabše od ničvrednega.

V Mih 6 najdemo vrsto vse bolj napihnjenih, celo zasmehujočih predlogov, kako bi lahko najprimerneje častili Boga. Prerok posmehljivo predlaga žgalne daritve, nato pa poviša daritev na »tisoč ovnov, desettisoč potokov olja«, (Mih 6,7) preden gre do grozovite, a ne nepoznane, skrajnosti ter predlaga žrtvovanje prvorojenca, da bi pridobili Božjo naklonjenost in odpuščanje.

Kar pa je Gospod dejansko želel od vsakega posameznika, je bilo streči pravici, ljubiti usmiljenje in hoditi ponižno s svojim Bogom. (Mih 6,8)

`Ali si bil kdaj kriv tega, da so ti bile pomembnejše oblike češčenja in obredov, kakor pa pomoč ljudem v stiski v tvoji bližini? Kaj si se naučil iz te izkušnje?`