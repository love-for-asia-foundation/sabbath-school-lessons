---
title:  Malikovalstvo in zatiranje
date:   04/08/2019
---

Kmalu zatem, ko je Bog odpeljal Izraelce iz Egipta, se je srečal z njimi na gori Sinaj in jim tam dal Deset zapovedi v pisni obliki, vključno s prvima dvema, ki narekujeta, naj ne častimo drugih bogov in si ne izdelujemo malikov. (2 Mz 20,2-6) Ljudje so obljubili, da bodo izpolnjevali vse, kar jim je bilo zapovedano, in živeli kot njegovo ljudstvo. (2 Mz 24,1-13)

Nato pa Mojzesa ni bilo z gore skoraj šest tednov in ljudje so se pričeli spraševati, kaj se je zgodilo z njim. Pod pritiskom množice je Aron dal izdelati zlato tele in vodil ljudstvo pri žrtvovanju temu kipu, potem pa je ljudstvo »sedlo jest in pit in vstalo igrat«. (2 Mz 32,6) Gospod in Mojzes sta bila ogorčena nad tem, kako hitro se je ljudstvo obrnilo od Boga h klanjanju malikom – in zdi se, da je izključno Mojzesovo posredovanje rešilo Izraela pred zasluženo kaznijo. (2 Mz 32,30-34)

Kljub temu pa je bilo malikovalstvo skušnjava, v katero je Božje ljudstvo vse prepogosto zapadlo. Zgodovina izraelskih in judovskih kraljev je prekinjena z obdobji malikovalstva, kamor spadajo tudi grozovita dejanja, v katera so nekateri kralji zapeljali ljudstvo pri češčenju lažnih bogov. Na takšno nezvestobo so se pogosto osredotočali preroki, ki jih je Bog poslal poklicat ljudstvo nazaj k njemu. Poleg tega, da so pozivali k obnovi in reformaciji, so pogosto pozivali tudi k boljšemu ravnanju z revnimi, nemočnimi in tistimi v stiski.

`Kaj je ključno psalmistovo sporočilo? Ps 115,1-8`

Ljudje smo nagnjeni k temu, da postanemo podobni stvari ali osebi, ki jo častimo in na katero se osredotočamo. Potemtakem je bilo povsem naravno, da se je skrb za druge in za pravico zmanjšala, ko se je Božje ljudstvo odvrnilo od češčenja Boga pravice in se obrnilo k češčenju lažnih bogov okoliških narodov, ki so bili pogosto prikazani kot bitja vojne ali plodnosti. Ko so izbrali druge bogove, so spremenili svoj odnos do veliko stvari, vključno s tem, kako so ravnali z drugimi. Če bi ostali zvesti Bogu, bi delili njegovo skrb za tiste med njimi, ki so potrebovali pomoč.
