---
title:  Milost in zvestoba
date:   08/08/2019
---

Jezus je med pogovorom z verskimi voditelji, ki so ga kritizirali, ker je jedel z »grešniki«, uporabil besedilo preroka Ozea ter jim rekel, naj se vrnejo k branju svojih knjig in odkrijejo, kaj je Bog dejansko mislil, ko je rekel: »Usmiljenja hočem in ne daritve.« (Mt 9,13; Oz 6,6)

Jezus je skrbel za druge in jim služil. Njegov odnos z ljudmi, njegovi čudeži ozdravljenja in mnoge od njegovih prilik so kazali in spodbujali k temu, da je takšno življenje najboljši način, da izrazimo resnično predanost Bogu. Verski voditelji so bili Jezusovi najhujši kritiki, a tudi tarča njegovih najostrejših kritik. Prav tako kakor verniki v Izaijevem času so verjeli, da so si zagotovili poseben odnos z Bogom zaradi svojih verskih obredov, obenem pa so izkoriščali revne in se niso menili za ljudi v stiski. Njihovo bogoslužje se ni ujemalo z njihovimi dejanji in Jezus se ni obotavljal obsojati takšne hinavščine.

`Preberi Mr 12,38-40. Ali se zdi, da Jezusova razlaga, da »požirajo vdovam hiše«, ne spada na ta seznam, ali pa je to ravno bistveno sporočilo njegovih besed? Kako bi pojasnil, zakaj »bodo prejeli ostrejšo sodbo«?`

Jezusovo morda najbolj strah vzbujajočo pridigo, še posebej za verne ljudi, najdemo v Mt 23. Ne samo, da je Jezus opisal njihovo vero kot takšno, ki ne pomaga zapostavljenim ljudem, marveč je tudi menil, da jim nalaga še dodatna bremena. Rekel je, da s svojimi dejanji ali občasno s pomanjkanjem dejanj zapirajo »nebeško kraljestvo pred ljudmi«. (Mt 23,13)

Jezus ponavlja besede prerokov, ki so bile izrečene več stoletij pred njim, ter neposredno izpostavi vrzel med resnimi verskimi obredi in krivicami, ki so jih dopuščali ter se z njimi okoristili. »Gorje vam, pismarji in farizeji, hinavci, da dajete desetino od mete in kopra in kumine, opuščate pa, kar je važnejše v postavi: sodbo, usmiljenje in vero.« (Mt 23,23) Jezus je hitro dodal, da sami verski obredi in navade sami po sebi niso napačni, vendar pa ne smejo nadomestiti pravičnega ravnanja z drugimi.

`Kako se lahko izognemo pasti, da si mislimo, da je dovolj imeti in poznati resnico?`