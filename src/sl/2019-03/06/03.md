---
title:  Razlog za češčenje
date:   05/08/2019
---

Celotno Sveto pismo Božje ljudstvo spodbuja k češčenju Boga, pogosto pa najdemo tudi razloge, zakaj naj bi to delali. Rečeno nam je, naj ga častimo zaradi tega, kdo je, kaj je naredil in zaradi njegovih mnogih pozitivnih lastnosti. Mednje spadajo dobrota, pravica in milost. Ko se spomnimo, kakšen je Bog, kaj je naredil za nas ter kaj nam obljublja, da bo naredil, nihče od nas nikoli ne bi smel ostati brez razloga za češčenje in slavljenje Boga.

`Katere spodbude za češčenje in slavljenje Boga podajajo naslednja besedila? 5 Mz 10,17-22; Ps 101,1; 146,5-10; Iz 5,16; 61,11`

Takšne spodbude za češčenje niso bile nove za Božje ljudstvo. Nekateri od najbolj navdušenih trenutkov češčenja novo osvobojenih Izraelcev so se zgodili kot odziv na Božje posredovanje zanje. Na primer, zatem ko so odšli iz Egipta in prečkali Rdeče morje, sta Mojzes in Mirjama vodila ljudi pri petju hvalnic Bogu zaradi tega, kar so ravnokar videli in pred čimer jih je rešil. (2 Mz 15)

Ne bi smeli pozabiti na Božjo pravico in milost, kakor sta se razodeli v takšnih dogodkih. Ljudje so te dogodke ohranili v spominu s pogostim pripovedovanjem, zato so Božja dejanja in pravica še naprej navdihovali njihovo češčenje v prihodnjih rodovih. En primer tega pripovedovanja in češčenja je zapisan v 5 Mz 10,17-22.

Prvič, Božja pravica je preprosto del tega, kdo Bog je, ključna sestavina bistva njegovega značaja. »Da zares, mogočni Bog ne ravna krivično in Vsemogočni ne skrivi pravice.« (Job 34,12) Bog je pravičen in skrbi ga za pravico, to pa je razlog, da ga častimo in slavimo.

Drugič, Božja pravica je jasno razvidna iz njegovih pravičnih in poštenih del, ki jih opravlja za svoje ljudstvo ter za vse, ki so revni in zatirani. Njegova pravica ni nikoli samo opis njegovega značaja, temveč Sveto pismo predstavlja Boga, ki »je slišal trpinov krik« (Job 34,28) ter dejavno in goreče želi popraviti krivice, ki so tako očitne v našem svetu. To se bo dokončno izpolnilo z Božjo sodbo ob koncu časov in njegovi obnovi sveta.

`Če je imel stari Izrael razloge za slavljenje Gospoda, koliko večje imamo šele mi, ki živimo v času po križanju?`
