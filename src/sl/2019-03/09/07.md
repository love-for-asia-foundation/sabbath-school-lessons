---
title:  Za globlje proučevanje
date:   30/08/2019
---

Preberi Ellen G. White: Welfare Ministry, poglavji »Dorcas – Her Ministry and Its Influence«, str. 66-67, in »This Is Pure Religion«, str. 35-41; Dejanja apostolov, poglavje »Radodarna cerkev«, str. 212-218.

»Zveličar je dal dragoceno življenje, da bi ustanovil cerkev, ki je zmožna skrbeti za vsakega žalostnega in skušanega človeka. Skupnost vernih je lahko revna, neizobražena in nepoznana, toda v Kristusu lahko opravlja v domu, soseščini, v cerkvi, pa celo daleč naokrog delo, katerega sadovi bodo tako daljnosežni kakor večnost.« /Ellen G. White, Jezusovo življenje, str. 479/

»Nesebična radodarnost je prvo cerkev razveselila. Kajti verniki so vedeli, da njihov trud pomaga podajati evangeljsko sporočilo tistim, ki živijo v temi. Njihova radodarnost je pričala, da niso prejeli Božje milosti zaman. Kaj drugega bi lahko ustvarilo takšno radodarnost, če ne posvečujoči vpliv Duha? V očeh vernikov in nevernikov je bil to čudež milosti.« /Ellen G. White, Dejanja apostolov, str. 217/

**Vprašanja za pogovor**

`1.	Kako lahko tvoja cerkvena skupnost postane podobnejša tisti, ki je opisana v prvih nekaj poglavjih knjige Dejanja? Katere praktične spremembe lahko uvede vodstvo tvoje cerkve, da bi spodbudilo vernike v to smer?`

`2.	Svetovna Krščanska adventistična cerkev uporablja načela, o katerih smo razpravljali v nauku tega tedna, da določa, kako se razdelijo desetina in darovi na različne dele sveta. Katere so prednosti tega sistema razdelitve sredstev po vsem svetu?`

`3.	Ali navodila za življenje, kot na primer tista, ki so povzeta v Rimljanom 12, predstavljajo realističen, praktičen način življenja? Ali dejansko delujejo v »resničnem svetu« ali se zdijo bolj kot idealizirane podobe »svetnikov« z mozaikov?`

`4.	V Jak 5,1-5 je uporabljen oster ton, ki spominja na stroga opozorila starozaveznih prerokov. Čemu so takšni močni izrazi primerni in potrebni?`

**Povzetek**

Jezusovo naročilo in moč Svetega Duha sta spodbudila učence in prve vernike, da so se podali med ljudi, da bi oznanjali Jezusovo sporočilo in opravljali poslanstvo na čim več koncih. Nova cerkev je bila nova skupnost, ki je črpala iz Jezusovih naukov in hebrejskih Spisov ter delila to, kar so imeli, z ljudmi v stiski, znotraj in zunaj svoje skupnosti. Prvi krščanski voditelji so po svojem zgledu in naukih, ki so zapisani v njihovih pismih tem cerkvam, spodbujali vernike, naj bodo zvesti in naj služijo, še posebej tistim, ki so v stiski.
