---
title:  Jakob »Pravični«
date:   29/08/2019
---

Sveto pismo kaže na to, da je Jakob, Jezusov brat oziroma polbrat, postal voditelj prve cerkve v Jeruzalemu ter je bil tisti Jakob, ki je predsedoval zboru v Jeruzalemu. (Dej 15; Gal 1 in 2) Napisal je pismo, ki je ohranjeno v Svetem pismu kot Jakobovo pismo.

Jakob je bilo običajno ime tistega časa, vendar pa če gre za isto osebo, je bil morda tudi cerkveni voditelj po imenu Jakob »Pravični«, kar namiguje na modrega voditelja, ki je dobro ravnal z drugimi ter skrbel za tiste, ki so bili pogosto pozabljeni ali zatirani. Knjiga, ki nosi njegovo ime, je bila opisana kot »novozavezna knjiga Pregovorov«, saj se osredotoča na praktično pobožnost in na to, da naj bi živeli modro kot Božji sledilci.

Jakob v pismu opominja krščanske bralce, naj bodo »delavci besede in ne samo poslušalci, ki se sami slepe«. (Jak 1,22) Govori tudi o tem, da se vera, ki ima smisel, ki je čista in trajna v Božjih očeh, osredotoča na skrb za ljudi v stiski in zatirane ter se upira uničujočim vplivom družbe, ki jih obdaja. (Jak 1,27)

`Kako se Jakobov odnos do bogatih razlikuje od pogleda, ki je običajen v večini družb? Katera navodila daje glede tega, kako naj bi ravnali z bogatimi in revnimi znotraj cerkvene skupnosti? Jak 2,1-9; 5,1-5`

Jakob trdi: če želimo komu dobro ali celo če mu želimo Božjega blagoslova, to ni v veliko tolažbo, če ta oseba trpi zaradi mraza in lakote. Če mu bomo priskrbeli dejansko hrano in oblačila, bomo dosti bolj učinkovito izrazili in pokazali skrb zanj, kakor pa bi to lahko storili z vsemi plemenitimi mislimi in dobrimi željami. (Jak 2,14-16) Jakob to uporabi kot primer vzajemnega delovanja vere in del v našem odnosu z Bogom. Prav tako ponovi to, (Jak 2,8) kar nas je naučil Jezus – da naj ljubimo svojega bližnjega kakor samega sebe. Pokaže nam, kako naj izpolnjujemo to zapoved. Živimo jo v službi Bogu in drugim, pa ne, da bi si zaslužili zveličanje, temveč ker je to znak prave vere.

`Zakaj je celo podzavestno tako preprosto dajati prednost bogatim pred revnimi?`