---
title:  Dajanje kot način deljenja
date:   27/08/2019
---

Apostol Pavel se je po spreobrnitvi lotil poslanstva, da prenese evangelij v poganski svet. Zaradi uspeha, ki mu ga je zagotovil Bog, so se pojavila pomembna vprašanja glede odnosa med judovskimi koreninami uveljavljajoče se vere in novimi Jezusovimi sledilci iz poganstva. Zbor krščanskih voditeljev iz judovstva in poganstva se je sešel v Jeruzalemu razpravljat o tem in prosit za Božje vodstvo v odnosu do teh zapletenih vprašanj. Zborovanje in njegovi sklepi so zapisani v Dej 15.

Kakor koli, Pavel je v poročilu o tem sestanku, ki ga najdemo v Gal 2, dodal še en pomemben del navodilom, ki jih je prejel od zbora v Jeruzalemu za svoje nadaljnje oznanjevanje med pogani: »Le to so naju prosili, da bi se spominjala revežev. In to sem si zelo prizadeval storiti.« (Gal 2,10 SSP)

Pavel se je še naprej osredotočal na to osebno in skozi svoje celotno poslanstvo. (Dej 20,35) Tako kot prva cerkev v Jeruzalemu je tudi Pavel razširil vizijo krščanske skupnosti, da je zajemala vse sovernike.

`Kako Pavel povezuje evangelij in radodarno dajanje? 2 Kor 8,7-15`

Pavel je uporabil tudi dve starozavezni besedili, da bi spodbudil vernike k radodarnosti in skrbi za sovernike v težkih okoliščinah. Uporabil je poročilo o tem, kako je Bog velikodušno preskrbel Izraelce v puščavi z mano kot zgled dajanja in deljenja v širši cerkveni skupnosti. (2 Kor 8,15) Uporabil je tudi Ps 112,9: »Razsipal je, dal je ubogim, njegova pravičnost ostane na vek.« (2 Kor 9,9)

Pavel je spodbujal bralce, naj namensko darujejo, redno dajejo na stran del prihodka, da bodo zlahka darovali, ko bosta on ali Tit obiskala njihovo cerkev, da bi zbrala darove in jih odnesla kristjanom v Jeruzalemu, ki so bili v stiski. Uporabil je primer ene cerkve, da bi spodbudil druge k podobni radodarnosti. Pavel je zapisal: »Če se namreč v tej službi izkažete, bodo Boga poveličevali zaradi vaše podrejenosti v izpovedovanju Kristusovega evangelija in zaradi radodarnosti vašega občestva z njimi in vsemi.« (2 Kor 9,13)

`Kako naj določimo, za kaj bomo darovali, ko pa ne moremo dati v čisto vsak namen ali za vsako potrebo, za katero izvemo?`