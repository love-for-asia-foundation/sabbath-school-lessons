---
title:  Nova skupnost
date:   25/08/2019
---

Po Jezusovem vnebohodu in izlitju Svetega Duha na petdesetnico je skupina vernikov hitro rasla in oblikovali so prvo cerkev, nove vrste skupnost med Jezusovimi sledilci, ki so jo na začetku vodili njegovi izvirni učenci. A ta nova skupnost ni bila nekaj, kar so si izmislili sami. Gradila je na Jezusovih naukih in delovanju ter črpala iz dolge zgodovine hebrejskih Spisov in Prerokov.

`Katere ključne prvine prve cerkvene skupnosti prepoznaš? Dej 2,42-47; 4,32-37`

Četudi se zdi, da Izraelcem nikoli v popolnosti ni uspelo živeti načrta za pravično in radodarno družbo, je prva cerkvena skupnost resno jemala navodilo, da »pri tebi ne bo smelo biti reveža«. (5 Mz 15,4 SSP) Eden od praktičnih načinov izražanja njihove vere je bil, da so delili materialne dobrine, celo prodajali zemljišča, (Dej 4,34 do 5,2) da bi zadovoljili potrebe sovernikov, pa tudi bili v blagoslov tistim zunaj njihove mlade skupnosti, še posebej s službo zdravljenja. (Dej 3,1-11; 5,12-16)

A kljub temu ta skupnost niti naključno ni bila neka utopična družba. Medtem ko je raslo število vernikov, so rasle tudi napetosti glede upravljanja teh sredstev, še posebej v povezavi z dnevnim deljenjem hrane vdovam. (Dej 6,1) Učenci, ki so bili naravni voditelji skupine, so se želeli osredotočiti na oznanjevanje evangelija. Da bi se lahko spopadli z danimi razmerami, so morali malo spremeniti organizacijo.

Tako so določili sedem ljudi, ki naj bi se osredotočili na praktične vidike cerkvene skupnosti. To je bilo morda prvo potrdilo, da je treba v cerkvi izvajati različne službe in sposobnosti, istočasno pa je pokazalo, kako pomembna je praktična služba za življenje in pričevanje cerkve. »Ti, ki so bili postavljeni za nadzorstvo novoorganizirane Božje cerkve pri širjenju evangelija, so se morali držati istih načel pobožnosti in pravičnosti, ki so se jih držali poglavarji ljudstva v Mojzesovem in Davidovem času.« /Ellen G. White, Dejanja apostolov, str. 62-63/

`Poskušaj si predstavljati, kako je moralo biti v tisti prvi skupnosti. Kako lahko danes odražamo ista načela?`
