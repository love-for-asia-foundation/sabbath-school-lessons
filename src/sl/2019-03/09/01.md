---
title:  Služba v novozavezni cerkvi
date:   24/08/2019
---

### Preberi pred proučevanjem
Dej 2,42-47; 4,32-37; Mt 25,38.40; Dej 9,36; 2 Kor 8,7-15; Rim 12; Jak 2,1-9

> <p>Ključno besedilo:</p>
>  Čisto in neoskrunjeno bogoslužje pred Bogom in Očetom je to: skrbeti za sirote in vdove v njihovi stiski in se ohraniti neomadeževanega od sveta. Jak 1,27

Besedilo, ki je znano kot veliko naročilo, (Mt 28,18-20) je med najbolj poznanimi v Svetem pismu, vsaj med kristjani. Večkrat je bilo opisano kot naša izjava o poslanstvu in predstavlja navdih za marsikatero poslanstvo in evangeljski projekt. Kristjani so pod navdihom teh besed resnično potovali po vsem svetu, včasih z velikimi osebnimi stroški, da bi širili evangelij.

Kaj pa je rekel Jezus v velikem naročilu? Naj pridobivamo učence, jih krščujemo ter učimo izpolnjevati vse, kar koli nam je zapovedal. (Mt 28,20) Kot smo videli, zelo velik del tega, kar nam je Jezus zapovedal, ima opraviti s skrbjo za tiste, ki so v stiski, trpijo in niso zmožni skrbeti sami zase. Ne smemo pozabiti, da ta navodila Jezusovim prvim učencem niso bila toliko nova naloga, nekaj, česar še niso slišali ali videli, temveč bolj nadaljevanje poslanstva, ki ga je Jezus že opravljal med njimi. Kot takšno lahko ta vidik Jezusovega delovanja jasno vidimo v življenju vernikov nove cerkve, ki so izpolnjevali veliko naročilo.
