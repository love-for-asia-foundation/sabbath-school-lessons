---
title:  Pavlov vodnik za to, kako pravilno živeti in ljubiti
date:   28/08/2019
---

Pavlovo pismo Rimljanom je najbolj znano po globoki razlagi čudovitega nauka o zveličanju z vero po Kristusovi smrti, a po enajstih poglavjih naukov na to temo se središče spremeni. Pavel ponuja praktična navodila za to, kako pravilno živeti in ljubiti, ki temeljijo na milosti in ljubezni, ki ju je Bog razodel v Jezusu ter v poročilu evangelija: »Prosim vas torej, bratje, po mnogem Božjem usmiljenju, da podaste svoja telesa za živo, sveto, prijetno žrtev Bogu: to bodi pametno vaše bogoslužje.« (Rim 12,1) Pavel pravzaprav pravi, da bi morali živeti tako zaradi tega, kar je Bog naredil za nas po Jezusu.

`Preberi in povzemi Rim 12 in bodi še posebej pozoren na navodila za to, kako naj ljubimo druge in skrbimo zanje, še posebej za tiste v stiski.`

V nekem smislu Rimljanom 12 deluje kot povzetek mnogih tem, ki se jim Pavel bolj podrobno posveča v drugih pismih. Govori o različnih vlogah in darovih znotraj cerkvenega telesa, vključno s služenjem in spodbujanjem drugih ter velikodušnim dajanjem. (Rim 12,3-8) Ne gre pa samo za to, da je treba to delati, temveč je treba to delati tudi pravilno, z navdušenjem in predvsem z ljubeznijo. (Rim 12,9-11)

Pavel s praktičnimi izrazi opisuje, kaj pomeni živeti na tak način. Spodbuja vernike, naj bodo potrpežljivi v težavah in preganjanju, naj skrbijo za pomoči potrebne, naj delujejo kot mirovniki, kjer koli in kadar koli je to mogoče, ter se, kot smo že videli, na hudobijo in krivico odzovejo s prijaznostjo, premagujejo zlo z dobrimi dejanji. (Rim 12,20-21)

To poglavje opisuje, kaj pomeni živeti kot novi človek ter služiti Bogu kot posameznik in kot del verske skupnosti. Pavel je povedal tem novim Jezusovim sledilcem, da bi se morali kot odziv na to, kar je Jezus naredil zanje po svoji smrti na križu in upanju na večno življenje, spremeniti tako njihovo življenje kot tudi njihove prednosti in dejanja. Četudi so živeli v zatiralski in pogosto kruti družbi v središču rimskega cesarstva, jim je naročil, naj živijo drugače: »Ne ravnajte se po tem svetu, temveč premenite se po obnovitvi svojega uma.« (Rim 12,2)

`Katerim odnosom in navadam svoje skupnosti se moraš upreti, da bi lahko kot Jezusov sledilec živel in ljubil pravilno?`