---
title:  Dovolj mane
date:   14/07/2019
---

Po več rodovih sužnosti in družbenega ponižanja, ki ga je takšno stanje prizadejalo njegovemu zatiranemu ljudstvu, je Bog želel dvigniti na novo osvobojene Izraelce in jih usmeriti k boljšemu načinu življenja ter jim dati zakone, s katerimi bi lahko na najboljši možni način uredili svojo družbo. Eden od prvih delov tega poteka pa je prišel v obliki praktičnega in poučnega prikaza.

Ta ritem življenja, vidni dokaz Božje skrbi in nesebičnosti v praksi, ki je trajal vseh štirideset let njihovega tavanja po puščavi, naj bi postal del kulture izraelske družbe. Prišel je v obliki mane, hrane, ki se je vsako jutro pojavila na tleh v bližini izraelskega tabora.

`Kaj misliš, v čem je pomen tega, da je vsaka oseba prejela točno določeno mero? 2 Mz 16,16-18`

V 2 Kor 8,10-15 se Pavel sklicuje na to poročilo kot na primer, ki kaže, kako naj bi kristjani dajali: »V sedanjem času bo vaše obilje lajšalo njihovo pomanjkanje, da bo tudi njihovo obilje lajšalo vaše pomanjkanje. Tako bo prišlo do enakosti.« (2 Kor 8,14)

Nauk za Izraelce kot tudi za nas je bil, da je Bog zadostno poskrbel za svoje ljudstvo in stvarstvo. Če vzamemo samo toliko, kolikor potrebujemo, ter smo pripravljeni deliti svoj presežek z drugimi, bo poskrbljeno za vse in vsi bodo preskrbljeni. Ker so ljudje vzeli dovolj mane samo za tisti dan, so morali zaupati, da bo naslednji dan ponovno padla. Zatirani ljudje, kakršni so bili izraelski sužnji, so ponavadi osredotočeni na lastno preživetje, toda Bog jim je želel prikazati življenje zaupanja, radodarnosti in deljenja.

To pa je imelo še eno, bolj izjemno razsežnost. Vsak petek se je na tleh pojavila dvojna količina mane in na tisti dan – samo na tisti dan – so morali Izraelci nabrati dodatno mano za pripravo na soboto. Ta posebna preskrba za soboto je postala še dodaten način, ki naj bi jim pomagal, da se naučijo zaupati Gospodu, da bo poskrbel za vse njihove potrebe. Ta dodatna količina mane, Božje milostno dejanje, jim je pomagala, da so lahko v še večji meri uživali v počitku, ki jim ga je Bog obljubil na sedmi dan – soboto.

`Kaj lahko naredimo ob petkih, kar nam bo pomagalo še bolj uživati v tem, kar nam Bog ponuja na sobotni dan?`
