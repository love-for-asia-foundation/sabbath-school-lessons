---
title:  Dan enakopravnosti
date:   16/07/2019
---

Če na hitro preletimo Deset zapovedi v 2 Mz 20 in 5 Mz 5, je ena od stvari, ki opozori nase, dejstvo, da je četrta zapoved daleč najbolj podrobno opisana. Medtem ko so nekatere od zapovedi v določenih različicah opisane z nič več kot tremi besedami, najdemo v četrti zapovedi prostor za zakaj, kako in kdo naj se spominja sobotnega dneva.

`Kaj pravi o služabnikih in tujcih ter celo živalih in kaj to pomeni? 2 Mz 20,8-11`

Med temi sobotnimi podrobnostmi je opazno osredotočanje na druge. Sigve K. Tonstad trdi, da je takšna zapoved edinstvena med vsemi svetovnimi kulturami. Pojasnjuje, da zapoved o soboti »daje prednost od spodaj navzgor in ne od zgoraj navzdol, ko najprej obravnava najšibkejše in najranljivejše člane družbe. Tisti, ki najbolj potrebujejo počitek – sužnji, tujci, ki prebivajo pri vas ter živina – so posebej omenjeni v besedilu. V počitku sedmega dne zapostavljeni, celo neme živali, najdejo zaveznika.« /Sigve K. Tonstad, The Lost Meaning of the Seventh Day, str. 126-127/

Zapoved se posebej osredotoča na spodbudo, da je sobota dan, v katerem naj bi se veselili vsi. V luči sobote smo vsi enakopravni. Če si med tednom delodajalec, nimaš ob sobotah nobene pravice siliti svojih zaposlenih k delu, ker je Bog tudi njim dal dan počitka. Če si uslužbenec ali celo suženj do konca svojega življenja, te sobota spominja na dejstvo, da je Bog ustvaril in odrešil tudi tebe in te vabi, da to proslaviš na načine, ki se razlikujejo od tvojih vsakodnevnih dolžnosti. Celo tisti, ki ne spadajo med posvečevalce sobote, »tujec, ki je v tvojih vratih«, (2 Mz 20,10) naj bi imeli korist od nje.

Ta zamisel je bila velika sprememba možnosti za Izraelce, za katere je bila izkušnja sužnosti in odrinjenosti še vedno sveža. Zdaj, ko so ustanavljali novo državo, Bog ni želel, da bi prevzeli navade bivših zatiralcev. Poleg podrobnih zakonov za njihovo družbo jim je dal tedenski opomin, ki naj bi jih mogočno opominjal, kako zelo enakopravni smo vsi pred Bogom.

`Kako lahko deliš soboto v svoji skupnosti ali kakšno korist lahko imajo drugi v tvoji skupnosti od tvojega posvečevanja sobote?`