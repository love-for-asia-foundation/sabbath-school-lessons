---
title:  Sobotni počitek za zemljo
date:   18/07/2019
---

Kot smo videli, je bila sobota zakoreninjen del življenjskega cikla izraelskega naroda, vendar pa načelo sobote ni veljalo samo za en dan v tednu. Vključevalo je tudi poseben počitek vsako sedmo leto, ki je doseglo višek v jubilejnem letu po sedmih krogih sedmih let, kar pomeni vsako petdeseto leto.

`Kaj je tako izjemnega v naslednjih navodilih? Kako bi lahko vključil takšno načelo v svoje življenje in delo? 3 Mz 25,1-7`

Sobotno leto je dopuščalo, da so pridelovalne površine eno leto ostale neposejane. To kaže izredno oskrbništvo nad zemljo in modrost te kmetijske prakse je zelo razširjena in priznana.

Sedmo leto je bilo pomembno tudi za sužnje. (2 Mz 21,1-11) Če se je kdo od Izraelcev tako zadolžil, da se je moral prodati v sužnost, naj bi takšne vsako sedmo leto osvobodili. Podobno naj bi se tudi preklicali neporavnani dolgovi ob koncu sedmega leta. (5 Mz 15,1-11)

Tako kakor mana, ki jo je Bog dal Izraelcem v puščavi, je bilo dejstvo, da so pustili polja neposejana za eno leto, dejanje zaupanja, da bo Bog priskrbel dovolj hrane od prejšnjega leta in od tega, kar je zraslo samo od sebe v sobotnem letu. Podobno je bilo osvobajanje sužnjev in ukinjanje dolgov dejanje milosti, hkrati pa je kazalo zaupanje v dejstvo, da je Bog tako močan, da bo poskrbel za naše potrebe. Ljudje so se nekako morali naučiti, da ni treba zatirati drugih, da bi poskrbeli zase.

Načela in vzorec sobote naj bi bili tesno povezani z zgradbo izraelske družbe kot celote. Prav tako naj bi bilo sodobno posvečevanje sobote duhovna disciplina, ki spreminja vse naše preostale dneve. V praktičnem smislu je sobota eden od načinov, kako v praksi upoštevati Jezusovo navodilo, naj najprej iščemo njegovo kraljestvo: »Saj vaš nebeški Oče ve, da vsega tega potrebujete, … in vse to vam bo pridano.« (Mt 6,32-33)

`Kako bi posvečevanje sobote moralo vplivati na preostalih šest dni v tednu? Navsezadnje, če si pohlepen, sebičen in neskrben od nedelje do petka, kakšen smisel sploh ima, če nisi nič od tega ob sobotah?`
