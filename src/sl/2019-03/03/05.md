---
title:  Dan zdravljenja
date:   17/07/2019
---

Medtem ko je bila prvotna vizija za soboto in njeno posvečevanje široka in vključujoča, je za mnoge verske voditelje postala nekaj povsem drugega do časa, ko je Jezus prišel na zemljo. Namesto da bi bila sobota dan svobode in enakopravnosti, je postala dan človeških, ustaljenih pravil in omejitev. Jezus je med svojim delovanjem nasprotoval takšnim stališčem, še posebej, ker so jih poskušali vsiliti tudi drugim.

Zanimivo je, da je to najbolj jasno počel z več zdravljenji, ki jih je opravil v soboto. Zdi se, da je te čudeže namerno naredil v soboto namesto kateri drug dan, da bi izpostavil pomembno dejstvo o tem, kaj naj bi sobota bila. Jezus je v teh dogodkih pogosto razlagal primernost zdravljenja ob sobotah in farizeji so pogosto njegove izjave izkoristili za izgovor, da so še naprej kovali načrte za njegovo usmrtitev.

`Preberi poročila o Jezusovih sobotnih zdravljenjih v Mt 12,9-13; Mr 3,1-6, Jn 9,1-16. Kaj je najpomembnejše, kar opaziš v njih?`

Jezus je potrdil, da je sobota pomembna. Postaviti moramo omejitve za sobotni čas, da ostane nekaj posebnega ter da dovolimo, da ta tedenski čas postane priložnost za negovanje našega odnosa z Bogom, našimi družinami, našo cerkvijo in skupnostjo. Toda posvečevanje sobote se ne sme samo sebično vrteti okrog nas. Jezus je rekel: »Zatorej se sme v soboto dobro delati.« (Mt 12,12)

Mnogi verniki naredijo veliko dobrega, da bi poskrbeli za druge, vendar pa marsikdo od nas čuti, da bi morali narediti več. Vemo, da je Bogu mar za tiste, ki trpijo, so zatirani ali pozabljeni, in tudi nam ne bi smelo biti vseeno. Ker nam je zapovedano, naj ne opravljamo običajnega dela in smo osvobojeni od pritiskov tedna, imamo ob sobotah čas, da se osredotočimo na to skrb za druge, kar je eden od načinov pravega in dejavnega posvečevanja sobote: »Glede na četrto zapoved je bila sobota posvečena počitku in bogoslužju. Vsakršno posvetno zaposlitev naj bi odložili, a dela milosti in dobrotljivosti so bila skladna z Gospodovim namenom. … Lajšati bolečino trpečih in tolažiti žalujoče je delo ljubezni, ki časti Božji sveti dan.« /Ellen G. White, Welfare Ministry, str. 77/

`Kaj delaš za dobro drugih ob sobotah?`
