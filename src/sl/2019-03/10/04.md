---
title:  Milost in dobra dela
date:   03/09/2019
---

`Kaj Ef 2,8-10 pove o odnosu med milostjo in dobrimi deli?`

Sveto pismo nam pravi, da smo bili med drugim ustvarjeni, da častimo Boga in služimo drugim. Samo v domišljiji lahko poskušamo razumeti, kako bi bilo to videti v brezgrešnem okolju.

Za zdaj zaradi greha poznamo samo uničen in padel svet. Na srečo Božja milost, izražena in uprizorjena v Jezusovi daritvi za grehe tega sveta, odpira pot za odpuščanje in ozdravljenje. To je razlog, da se naše življenje celo sredi tega polomljenega obstoja približa Božji izdelavi in On nas vabi, da se mu pridružimo ter skupaj z njim poskušamo pozdraviti in popraviti škodo ter bolečino v življenju drugih. (Ef 2,10) »Tisti, ki so prejeli, morajo dajati drugim. Z vseh strani prihajajo klici na pomoč. Bog kliče ljudi, da z veseljem pomagajo bližnjim. «/Ellen G. White, Zdravje na dosegu roke, str. 58/

Ponovno, dobrih del (skrb za revne, povzdigovanje zatiranih, hranjenje lačnih) ne delamo zato, da bi zaslužili zveličanje ali položaj pri Bogu. V Kristusu po veri imamo tako visok položaj pri Bogu, kakor ga bomo sploh kdaj potrebovali. Bolje je, da prepoznamo, da smo grešniki in žrtve greha, ki pa jih Bog vsemu navkljub vseeno ljubi in odrešuje. Četudi se še vedno borimo s skušnjavami sebičnosti in pohlepa, nam požrtvovalna in ponižna Božja milost ponuja novo življenje in ljubezen, ki ga bo spremenila.

Ko pogledamo križ, vidimo ogromno in popolno daritev, ki je bila darovana za nas, ter dojamemo, da ne moremo dodati ničesar temu, kar nam ponuja v Kristusu. To pa ne pomeni, da nam ni treba ničesar narediti v zameno za to, kar nam je bilo dano v Kristusu. Ravno nasprotno, moramo se odzvati, in le kako bi se lahko bolje odzvali na ljubezen, ki nam jo je pokazal Bog, kakor pa z ljubeznijo do drugih?

`Kako 1 Jn 3,16-17 na mogočen način zajame, kakšen naj bi bil naš odziv na križ?`