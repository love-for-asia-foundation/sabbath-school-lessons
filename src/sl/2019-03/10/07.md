---
title:  Za globlje proučevanje
date:   06/09/2019
---

Preberi Ellen G. White, Jezusovo življenje ali Hrepenenje vekov, poglavje »Bog z nami«, str. 3-9; Zdravje na dosegu roke, poglavje »Rešeni, da bi služili«, str. 53-60.

»Bog si lasti vso zemljo kot svoj vinograd. In čeprav je sedaj v rokah samozvanca, še vedno pripada Bogu. Po odrešenju ni nič manj njegova kakor po stvarjenju. Kristus se je daroval za ta svet. ›Bog je namreč svet tako vzljubil, da je dal svojega edinorojenega Sina.‹ (Jn 3,16 SSP) Ravno po tem enem daru so ljudem dani vsi drugi darovi. Vsak dan ves svet prejme Božji blagoslov. Vsaka kapljica dežja, vsak sončni žarek, ki posije na nehvaležne ljudi, vsak list, cvetlica in sadež pričajo o Božjem dolgotrajnem potrpljenju in njegovi neizmerni ljubezni.« /Ellen G. White, Kristusove prilike, str. 208/

»V Kristusu ni ne Juda ne Grka ne sužnja ne svobodnega. Vsi so pripeljani v njegovo bližino po zaslugi njegove dragocene krvi. (Gal 3,28; Ef 2,13)

Ne glede na razlike v verskem prepričanju, moramo slišati in odgovoriti na klic trpečega človeštva. … Obdajajo nas ubogi, skušani, ki potrebujejo sočutne besede in pomoč. Navzoče so vdove, ki potrebujejo sočutje in podporo. Obstajajo sirote, za katere je Kristus sledilcem naročil, naj jih sprejmejo kot od Boga zaupane varovance. Prepogosto se skrb zanje zanemari. Lahko da se zdijo razcapani, neotesani in so na videz v vseh pogledih neprivlačni, toda še vedno so Božja lastnina. Kupljeni so bili za visoko ceno in v njegovih očeh so ravno tako dragoceni kakor mi. So člani velike Božje družine in kristjani smo kot njegovi oskrbniki odgovorni zanje.« /Ellen G. White, Kristusove prilike, str. 270/

**Vprašanja za pogovor**

`1.	Kako se lahko upremo skušnjavi, da bi si mislili, da smo zaradi tega, ker poskušamo delati dobra dela in pomagati drugim, boljši in smo si zaslužili vrednost, ki bi jo Bog moral pripoznati?`

`2.	Ali je tvoja cerkev skupnost, v kateri ni razlik, marveč ste vsi eno v Kristusu? Kako lahko postane bolj takšna? Kako dobro tvoja cerkev vključuje druge?`

`3.	Kako lahko vzpostavimo dobro ravnovesje med tem, da delamo dobro za ljudi v stiski, četudi samo zaradi tega, ker so v stiski in jim lahko pomagamo, obenem pa jih poskušamo doseči z resnicami evangelija? Kako se lahko naučimo delati oboje, in zakaj je vedno bolje, da delamo oboje?`

**Povzetek**

Božja ljubezen, kakor je izražena v načrtu zveličanja ter prikazana v Jezusovem življenju in daritvi, nam ponuja odpuščanje, življenje in upanje. Kot prejemniki te milosti poskušamo povedati drugim, pa ne, da bi si zaslužili zveličanje, marveč zato, ker smo bili za to ustvarjeni in obnovljeni. Evangelij kot takšen preobraža odnose in nas spodbuja, da služimo, še posebej tistim, ki so v najhujši stiski.
