---
title:  Sočutje in kesanje
date:   02/09/2019
---

Prepleteni poročili zveličanja in velikega boja nas spodbujata, da pripoznamo resnico o življenju, ki je bistvena za naše razumevanje tega sveta in nas samih, to pa je: mi in naš svet smo padli, zlomljeni in grešni. Naš svet ni več to, kar je bil ob stvarjenju, in četudi še vedno nosimo podobo Boga, ki nas je ustvaril, smo del pokvarjenosti sveta. Greh v našem življenju je iste narave kakor zlo, ki povzroča toliko bolečin, zatiranja in izkoriščanja po vsem svetu.

Potemtakem je prav, da čutimo bolečino, nelagodje, žalost in tragedijo sveta ter življenj, ki nas obdajajo. Morali bi biti roboti, da ne bi čutili bolečine tukajšnjega življenja. Žalostinke v knjigi Psalmov, Jeremijeve žalostinke in drugih prerokov ter Jezusove solze in sočutje nam kažejo, kako primeren je takšen odziv na svet in njegovo hudobijo, še posebej za tiste, ki jih takšne grozote tako pogosto prizadenejo.

`Preberi Mt 9,36; 14,14, Lk 19,41-42; Jn 11,35. Kaj je v vsaki od teh vrstic v Jezusu vzbudilo sočutje? Kako lahko naše srce omehča bolečina okoli nas?`

Ne smemo pa pozabiti niti, da greh in zlo nista samo »tam nekje zunaj« ali pa posledica potrtosti koga drugega. »Ako pravimo, da nimamo greha, sami sebe slepimo, in resnice ni v nas.« (1 Jn 1,8) V razumevanju svetopisemskih prerokov greh v prvi vrsti ni bil tragedija zaradi tega, ker je nekdo prekršil »pravila«, temveč zato, ker je greh uničil odnos med Bogom in njegovim ljudstvom, ter tudi zaradi tega, ker naš greh prizadeva druge ljudi. To se lahko dogaja na manjši ali večji ravni, a vse je isto zlo.

Sebičnost, pohlep, zloba, predsodki, nevednost in brezbrižnost so vir vsega svetovnega zla, krivice, revščine in zatiranja. Priznanje naše grešnosti je prvi korak v boju k temu zlu, pa tudi prvi korak k temu, da dovolimo Božji ljubezni zavzeti pravo mesto v našem srcu. »Če pripoznavamo svoje grehe, je zvest in pravičen, da nam odpusti grehe in nas očisti sleherne krivice.« (1 Jn 1,9)

`Oglej si samega sebe. Na katere načine si strt in del večje težave? Kaj je edini možni odgovor in edino kje ga lahko iščemo?`
