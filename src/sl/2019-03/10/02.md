---
title:  "»Kajti tako je Bog ljubil«"
date:   01/09/2019
---

V Jn 3,16 piše: »Kajti tako je Bog ljubil svet.« Izvirna grška beseda za svet je kosmos, kar pomeni »svet, kot je bil ustvarjen, organizirana enota«. /The SDA Bible Commentary V, str. 929/ Ta vrsta govori o zveličanju človeštva, ampak načrt zveličanja vpliva tudi na celotno stvarstvo.

`Kaj Sveto pismo uči o obsežnejših temah, ki jih zajema načrt zveličanja? Rim 8,20-23`

Seveda gre na eni ravni zveličanja za vsakega od nas v našem osebnem odnosu z Gospodom. Ampak to ni vse. Opravičenje ne pomeni samo, da so nam grehi odpuščeni. V najboljšem primeru bi se moralo dotikati tudi tega, kako Gospod po Jezusu in moči Svetega Duha ustvarja Božjo družino, katere člani med drugim hvaležnost za odpuščanje in zagotovilo zveličanja izražajo tako, da so priče svetu po svojih dobrih delih.

`Preberi Jn 3,16-17. Kako 17. vrstica prispeva k širšemu razumevanju 16.?`

Lahko sprejmemo, da Bog poleg nas ljubi še druge ljudi. Ljubi tiste, ki jih mi ljubimo, in to nas veseli. Ljubi tudi tiste, ki jim pomagamo in naše dojemanje te resnice je pogosto naša spodbuda za to, da jim pomagamo. Ljubi pa tudi tiste, ob katerih nam je neprijetno ali se jih celo bojimo. Bog ljubi vse ljudi, vsepovsod, celo tiste, ki nam morda niso najbolj všeč.

Stvarstvo je eden od načinov, ki nam kažejo to resnico. Sveto pismo dosledno kaže na svet okoli nas kot na dokaz Božje dobrote: »On veleva svojemu soncu, da vzhaja nad hudobnimi in dobrimi, in daje dež pravičnim in nepravičnim.« (Mt 5,45) Celo samo življenje je Božji dar in ne glede na posameznikov odziv ali njegov odnos do Boga je vsak človek prejemnik tega daru.

`Kako bi se moral spremeniti naš odnos do drugih in njihovih okoliščin, ko jih prepoznamo kot bitja, ki jih je Bog ustvaril in jih ljubi?`
