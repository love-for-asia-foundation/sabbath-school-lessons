---
title:  Hoditi z Gospodom
date:   24/07/2019
---

Ko se približujemo koncu knjige Psalmov, se zdi, da vzkliki hvale postopno naraščajo. Zadnjih pet psalmov se začne s preprostim in neposrednim ukazom: »Hvalite Gospoda!« toda prvi od teh, Psalm 146, se še posebej osredotoča na Božjo skrb za revne in zatirane, ki je tu glavni razlog za takšno hvalo.

`Preberi Psalm 146. Kakšno sporočilo ima za nas? Kaj pravi Bog v Ps 146,5-9?`

Tako zanesljivo kakor dejstvo, da je Bog Stvarnik tega sveta, (Ps 146,6) ta psalm opisuje neprekinjeno delo, ki ga Bog opravlja na svetu kot sodnik, skrbnik, osvoboditelj, zdravilec, pomočnik in zaščitnik – vse te vloge se osredotočajo na ljudi, ki potrebujejo točno te vrste pomoč. To je navdihujoča slika tega, kar Bog dela in poskuša doseči za nas, našo skupnost in svet.

Včasih o skrbi za ljudi v stiski razmišljamo kot o čem, kar moramo delati, ker je tako rekel Bog. Toda Psalm 146 pravi, da je to nekaj, kar Bog že dela, in nas vabi, da se mu pridružimo. Ko delamo proti revščini, zatiranju in bolezni, resnično delamo z Bogom in v skladnosti z njegovim namenom. Ali obstaja večja prednost od tega, da se združimo z Bogom v izpolnjevanju tako navdihujoče naloge, kakršna je opisana v Psalmu 146?

So pa tudi prednosti za nas. Kristjani pogosto govorijo o svojem iskanju Boga in svoji želji, da bi imeli tesnejši odnos z njim. Vrste v Svetem pismu, kot so tiste v Ps 146,7-9 in še toliko drugih, nam kažejo, da je eden od načinov, kako lahko najdemo Boga, da se mu pridružimo pri tem, kar dela. Če On torej dela, da bi dvignil revne, bolne in zatirane, kakor pravi Psalm 146, bi morali tudi mi delati z njim. »Kristus je prišel na zemljo, da bi hodil in delal med ubogimi in trpečimi. Oni so bili deležni največjega deleža njegove pozornosti. In danes, po svojih otrocih, obiskuje revne in tiste, ki so v potrebi, lajša bridkost in blaži trpljenje.

Če bi izbrisali trpljenje in stisko, ne bi mogli razumeti Božje milosti in ljubezni, ne bi poznali sočutnega, razumevajočega nebeškega Očeta. Evangelij nima nikoli večje podobe ljubkosti kakor takrat, ko ga oznanimo na področjih, ki so najbolj revna in potrebna pomoči.« /Ellen G. White, Testimonies for the Church VII, str. 226/

`Opiši svojo izkušnjo, kako si se s službo drugim približal Bogu?`
