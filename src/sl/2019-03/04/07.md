---
title:  Za globlje proučevanje
date:   26/07/2019
---

Preberi Ellen G. White: Očaki in preroki, poglavje »Davidova zadnja leta«, str. 585-593; C. S. Lewis, Reflections on the Psalms, poglavje »›Judgement‹ in the Psalms«, str. 15-22.

»Davidovi psalmi so šli skozi dolgo vrsto izkušenj, od globin zavestne krivde in samoobsodbe do najvišje vere in najbolj vzvišenega občestva z Bogom. Poročilo njegovega življenja objavlja, da greh lahko prinese samo sramoto in gorje, Božja ljubezen in milost lahko sežeta do najglobljih globin in da bo vera povzdignila spokorjenca, da bo posinovljen za Božjega otroka. Od vseh zagotovil, ki jih vsebuje Božja beseda, je to eno najmočnejših pričevanj o zvestobi, pravičnosti in zavezni Božji milosti.« /Ellen G. White, Očaki in preroki, str. 592/

O modrosti v knjigi Pregovorov Duh preroštva pravi: »Na teh načelih počiva blaginja družbe v posvetnih in verskih združenjih. Ta načela zagotavljajo varnost imetju in življenju. Vse, kar omogoča zaupanje in sodelovanje, svet dolguje Božjemu zakonu, kakor je zapisan v njegovi Besedi in kakor ga še vedno pogosto v nejasnih in skoraj zabrisanih potezah zasledimo v človekovem srcu.« /Ellen G. White, Vzgoja, str. 120/

**Vprašanja za pogovor**

`1.	V katerem smislu vidiš samega sebe kot voditelja ali na vplivnem položaju? Kako si lahko predstavnik pravice na tem področju?`

`2.	Razmisli o kulturi in družbenih vzorcih okolja, v katerem živiš. Kako lahko deluješ znotraj obstoječega ustroja, da bi izboljšal položaj ljudi v stiski?`

`3.	Zakaj so načela pravice in poštenosti tako pomembna za izgradnjo trdne družbe?`

`4.	Kaj Pregovori povedo o tem, kakšen je Bog, četudi se osredotoča na modre nasvete za dobro življenje?`

**Povzetek**

Psalmi in Pregovori sta dve knjigi, ki imata še posebej posluh za težave, ki jih prinaša zvesto življenje sredi vsakodnevnih izkušenj in preskušenj. Obe ponujata vpogled v Božjo vizijo za družbo in njegovo posebno skrb za revne in zatirane. Klic Psalmov in modrost Pregovorov sta, da Bog vidi in bo ukrepal, da zaščiti tiste, ki jih vse prepogosto spregledajo ali izkoriščajo. In če je Bog takšen, bi morali takšni biti tudi mi.
