---
title:  Kraljeva obljuba
date:   23/07/2019
---

`Preberi Ps 101. Katere pomembne nasvete lahko najdemo v njem zase, ne glede na naš položaj, četudi je ta psalm napisan za voditelje?`

Psalm 101 je besedilo za voditelje. Spesnil ga je David v začetku vladanja Izraelu. Morda gre celo za priredbo zaobljub, ki jih je dal, ko je postal kralj. Ko se je vojskoval za Savla in nato bežal pred njim, je pridobil izkušnje iz prve roke, kako lahko kralj, ki zatava s poti, škoduje narodu in svoji družini. David se je odločil biti drugačen vodja.

Le redki izmed nas so politični ali državni voditelji, vendar pa imamo vsi možnost vplivati na druge in jih spodbujati. Morda je to na delovnem mestu, v skupnosti, družini ali cerkvi. Duh preroštva obravnava enega od teh voditeljskih položajev: »Davidove zaobljube, ki so zapisane v psalmu 101, bi morale biti zaobljube vseh, ki nosijo odgovornosti varovanja vplivov doma.« /Ellen G. White, Counsels to Parents, Teachers and Students, str. 119/

Ko dobimo priložnost, bi morali biti pripravljeni predlagati in zagovarjati ta načela pred tistimi, ki so na vodilnem položaju. In vsi mi na vodilnih položajih in vplivnih mestih imamo priložnost uporabiti Davidova načela vodenja, da bi lahko bili v blagoslov drugim.

David začne s češčenjem Boga za njegovo milost in pravico, (Ps 101,1) ki sta postali temelj vsega, kar je David želel doseči z vodenjem. Hotel se je naučiti in prakticirati te značilnosti v življenju in delu. Da bi mu to uspelo, se je moral upreti skušnjavi, ki ga je usmerjala k hudodelstvu, pokvarjenosti in neiskrenosti, ki so tipične pasti za tiste na vodilnih položajih in položajih moči.

David je vedel, kako pomembno vlogo imajo dobri svetovalci, ki mu bodo pomagali delati to, kar je pravilno, zato se je zaobljubil poiskati zaupanja vredne posameznike in zaposliti poštene uradnike. Pravica in milost naj bi bili značilni za njegovo vodenje, celo med tistimi, ki so delali z njim in zanj.

`Morda nismo na položaju, da bi imeli svetovalce in uradnike, toda kako lahko vseeno zapolnimo življenje z vplivi, ki nam pomagajo živeti in voditi s pravico in milostjo do tistih, ki jo potrebujejo?`
