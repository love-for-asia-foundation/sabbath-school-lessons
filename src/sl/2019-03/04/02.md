---
title:  "Psalmi: pesmi upanja za zatirane"
date:   21/07/2019
---

Videli smo že, da Bog vidi in sliši ljudi, ki so v bolečinah in težavah. Najpogosteje v Psalmih slišimo klice ljudi, ki so zaupali Bogu, a niso doživeli pravice. Lahko se zdi, da krivica in zatiranje, ki ga doživljajo ali opažajo glasovi v teh pesmih, prevladujejo nad potrditvami dobrote, pravice in Božje moči.

Pa vendar so to pesmi tistih, ki še vedno pojejo. Niti njihovo življenje niti njihova vera nista ugasnila. Še vedno obstaja upanje, nujno pa je, da se Bog odzove, preden bo prepozno, preden zmaga zlo, preden zatirane uniči teža zla, ki se zgrinja nadnje. Tako pisci Psalmov poskušajo premostiti razdaljo med potrditvijo njihove vere ter življenjskimi preizkušnjami in tragedijami.

`Preberi Ps 9,7-9.13-20. Ali si lahko predstavljaš, v kakšnih okoliščinah je bil David, pisec Psalma? Ali lahko čutiš napetost med njegovo vero v Božjo dobroto in njegovo trenutno izkušnjo? Kako hude preskušnje vplivajo na tvojo vero v Boga?`

Skozi vso knjigo Psalmov se na to dilemo kot odgovor pojavljata upanje in obljuba Božje dobre in pravične sodbe. Zlo in krivica sta morda trenutno videti kot zmagovalca, toda Bog bo sodil zlobnim in krivičnim. Oni bodo kaznovani, tisti, katere so prizadeli in zatirali, pa bodo oživljeni in obnovljeni.

C. S. Lewis v knjigi Premišljevanja o Psalmih (Reflections on the Psalms) opisuje, kako je bil sprva presenečen, da se v Psalmih velikokrat ponovita navdušenje in hrepenenje po Božji sodbi. Opaža, da veliko sodobnih bralcev Svetega pisma vidi sodbo kot nekaj, česar se je treba bati, ter premleva izvirni judovski pogled na to in piše: »Tisoči ljudi, ki so izgubili vso lastnino in imajo pravico povsem na svoji strani, bodo nazadnje slišani. Seveda se ne bojijo sodbe. Vedo, da na njihov primer ni odgovora – če bi ga le kdo slišal. Ko bo Bog prišel sodit, se bo to končno zgodilo.« /C. S. Lewis, Reflections on the Psalms, str. 11/

V Psalmih vidimo upanje za zatirane, celo zdaj, celo sredi njihovega trenutnega trpljenja in razočaranja.
