---
title:  Jezus in ljudje v stiski
date:   10/08/2019
---

### Preberi pred proučevanjem
Lk 1,46-55; 4,16-21; 7,18-23; Mt 12,15-21; 21,12-16; Mr 11,15-19; Iz 53,3-6

> <p>Ključno besedilo:</p>
>  Gospodov Duh je nad menoj, zato ker me je pomazilil, da naj oznanim blagovestje ubogim, poslal me je, da oznanim jetnikom izpuščenje in slepcem izpregled, da izpustim zatirance na svobodo, da razglasim milostno Gospodovo leto. Lk 4,18-19

Jezus je prišel na zemljo kot človek zaradi več razlogov, med drugim zato, da bi nam pokazal, kakšen je Bog. To je delal s poučevanjem, daritvijo in življenjem, to je z odnosom z navadnimi ljudmi. Mnoga njegova dejanja so sprožila takojšnje, resnične spremembe v življenju drugih.

Ta vidik Mesijeve duhovniške službe so napovedali starozavezni preroki, Jezusova mati Marija in celo Jezus sam, ko je opisal svoje poslanstvo v prvi zapisani pridigi. (Lk 4) Poleg tega so pisci evangelijev pogosto uporabljali izrazje starozaveznih prerokov, da bi pojasnili, kaj je delal Jezus, ko so pripovedovali njegovo delovanje. Na ta način se je Jezusovo življenje jasno videlo v izročilu teh prerokov, vključno z njihovim sočutjem do revnih in zatiranih.

Toda verski voditelji so Jezusa videli kot grožnjo. Grozovit primer krivice in krutosti vidimo v njihovem ravnanju, ko so Jezusa prijeli, mu nepravično sodili in ga križali. Po Jezusu Bog ve, kaj pomeni krivica, v svoji smrti pa je razkrinkal grozodejstvo zla. Vendar pa je z vstajenjem zmagal za življenje, dobroto in zveličanje.
