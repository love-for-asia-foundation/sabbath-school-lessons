---
title:  Kristusov križ
date:   15/08/2019
---

Pomirjujoče je, da Bog vidi in sliši klice revnih in zatiranih. Osupljivo je, da je po Jezusu izkusil in pretrpel najhujše zatiranje, nečloveškost in krivico našega sveta. Kljub vsemu sočutju in vsej dobroti, ki ju je Jezus izrazil v življenju in delovanju, je bila njegova smrt posledica sovraštva, ljubosumja in krivice.

Od Jezusove duševne muke v Getsemanskem vrtu pa do njegovega prijetja, »sojenja«, mučenja, zasmehovanja, križanja in smrti je pretrpel izčrpavajoče bolečine, krutosti, zla in zatiralske moči. Trpljenje pa je bilo povečano zaradi nedolžnosti, čistosti in dobrote njega, ki je to pretrpel: »Temveč samega sebe je izpraznil in je nase vzel podobo hlapca in postal enak človeku; in po zunanjosti spoznan za človeka, se je ponižal in je bil pokoren do smrti, smrti pa na križu.« (Flp 2,7-8) Skozi objektiv poročila o zveličanju vidimo lepoto Jezusove daritve za nas, ne bi pa smeli pozabiti na brutalnost trpljenja in krivice, ki ju je doživel.

`Preberi Iz 53,3-6. Kaj to pove o tem, kar se je zgodilo Jezusu, ko je nedolžen trpel za krive? Kako to pomaga razumeti, kaj je pretrpel zaradi nas?`
`
Po Jezusu Bog ve, kako je biti žrtev hudobije in krivice. Usmrtitev nedolžnega človeka je grozodejstvo, še toliko bolj pa umor Boga. Bog se je tako poistovetil z nami v našem strtem in padlem stanju, da ne moremo dvomiti o njegovem vživljanju, sočutju in zvestobi: »Kajti nimamo velikega duhovnika, ki ne bi mogel z nami čutiti naših slabosti, ampak izkušan je v vsem kakor mi, a brez greha.« (Heb 4,15) Kakšno razodetje Božjega značaja! Kako lahko komaj začenjamo razumeti dobro novico o Bogu, ki jo predstavlja križ?

`Zakaj moramo v vsem, kar počnemo za Gospoda, še posebej pri skrbi za ljudi v stiski, vedno imeti v središču poslanstva in namena smrt Jezusa, ki je umrl namesto nas – ne samo zaradi nas samih, marveč tudi zaradi tistih, ki jim pomagamo?`
