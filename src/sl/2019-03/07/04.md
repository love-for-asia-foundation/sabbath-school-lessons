---
title:  Jezus zdravi
date:   13/08/2019
---

Evangeliji so polni poročil o Jezusovih čudežih, še posebej tistih o zdravljenju. Kot je napovedal Izaija, je Jezus zdravil slepe in osvobajal tiste, ki jih je zasužnjila bolezen, včasih po mnogih letih trpljenja. (Mr 5,24-34, Jn 5,1-15) Delal pa je še več od tega – hromim je vračal zmožnost gibanja, ozdravljal je gobavce, spopadal se je z demoni, ki so obsedli človeški um in telo ter celo obujal mrtve.

Morda pričakujemo, da je bil cilj teh čudežev pritegniti množice in dokazati Jezusovo moč vsem tistim, ki so dvomili o njem in ga kritizirali. Toda ni bilo vedno tako. Jezus je naročil ozdravljeni osebi, naj nikomur ne pove za to. Četudi se zdi malo verjetno, da bi ravnokar ozdravljeni posamezniki upoštevali to navodilo in obdržali čudovito novico zase, je Jezus želel pokazati, da je šlo pri njegovih čudežih za nekaj pomembnejšega kakor pa samo za javni prizor. Glavni cilj je bil, da ljudje prejmejo zveličanje v njem.

Kljub temu pa so bili Jezusovi čudeži zdravljenja izraz njegovega sočutja. Na primer preden je nahranil množico 5.000 mož, Matej pripoveduje: »Jezus izide in ugleda veliko množico, in zasmilijo se mu ter ozdravi njihove bolnike.« (Mt 14,14) Jezus je čutil bolečino tistih, ki so trpeli, in je naredil, kar je lahko, da bi pomagal in povzdignil tiste, s katerimi je prišel v stik.

`Preberi Izaijevo prerokbo v Mt 12,15-21. Na katere načine Izaija in Matej opisujeta to, kar je delal Jezus, kot nekaj več od samega zdravljenja nekoliko ali celo nekaj sto bolnikov?`

»Vsak čudež, ki ga je naredil Kristus, je bil znamenje njegovega božanstva. Opravljal je prav tisto delo, ki je bilo napovedano za Mesija; toda za farizeje so pomenila ta dela usmiljenja izrecno žalitev. Judovski voditelji so gledali na človeško trpljenje z brezsrčno ravnodušnostjo. V mnogih primerih sta njihova sebičnost in zatiranje povzročila trpljenje, ki ga je Kristus odpravil. Tako so bili njegovi čudeži zanje graja.« /Ellen G. White, Jezusovo življenje ali Hrepenenje vekov, str. 299/

Jezusovi čudeži zdravljenja so bili dejanja sočutja in pravice, a v vseh primerih niso bili sami sebi namen. Vse, kar je Kristus delal, je delal z namenom, da bi pripeljal ljudi do večnega življenja. (Jn 17,3)
