---
title:  Marijina pesem
date:   11/08/2019
---

Predstavljaj si ta prizor: Marija je samo nekaj dni pred tem dobila sporočilo od angela Gabriela. Povedal ji je, da bo postala mati Jezusa, Sina Najvišjega. Nikomur še ni povedala o tem, temveč je šla obiskat Elizabeto, starejšo sorodnico, ki je prav tako pričakovala čudežnega dojenčka. Z duhovnim vpogledom je Elizabeta razumela Marijino novico, še preden je Marija sploh dobila priložnost kaj reči, in skupaj sta proslavljali Božje obljube in njegovo dobroto.

`Preberi Lk 1,46-55. Bodi pozoren na mešanico slavljenja: govorila je o tem, kar je bilo namenjeno samo njej – »ker mi je storil velike reči On, ki je mogočen« (Lk 1,49) – do veliko bolj splošne hvale. Zakaj bi naše slavljenje in češčenje Boga moralo zajemati tako osebni kot splošni vidik?`

To je izjemna pesem, ki bi jo zlahka uvrstili med psalme ali spise judovskih prerokov. Marija je prepolna začudenja in hvaležnosti Bogu. Očitno je videla, kako Bog deluje v njenem življenju, dobro pa se je zavedala tudi širšega vpliva, ki ga bo imel Božji načrt na njen narod ter na človeštvo.

Toda kolikor je Marija to razumela, Bog ni samo mogočen in vreden slave, marveč tudi milostljiv in mu je še posebej mar za ponižne, poteptane in revne. Angelu je komajda uspelo oditi, po tem ko ji je sporočil »dobro novico« o prihajajočem rojstvu, že je Marija prepevala naslednje: »Pahnil je mogočnike s prestola in ponižne je povišal. Lačne je nasitil z dobrimi rečmi in bogate je odpravil prazne.« (Lk 1,52-53)

Čisto na začetku poročila o njegovem življenju na zemlji je Jezus predstavljen kot vladar, (Lk 1,43) vendar vladar drugačne vrste kraljestva. Kot je to opisal marsikateri razlagalec, naj bi bilo Božje kraljestvo, ki ga je Jezus prišel ustanovit, »postavljeno na glavo«, če ga primerjamo z običajno družbeno ureditvijo kraljestev tega sveta. V obstoječih opisih Jezusovega kraljestva so tisti, ki imajo moč in bogastvo na tem svetu, najmanjši, revni in zatirani pa so osvobojeni, »napolnjeni« in povzdignjeni.

`Če naj bi bila cerkev izraz Božjega kraljestva, kako dobro predstavlja »na glavo postavljeno kraljestvo«, ki ga je opisala Marija? Kako bi lahko nekaj takšnega posnemali, ne da bi bili nepošteni do bogatih in mogočnih, ki so bili prav tako deležni Kristusove ljubezni?`
