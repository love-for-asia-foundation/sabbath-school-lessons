---
title:  Prva Jezusova izjava o poslanstvu
date:   12/08/2019
---

Ne glede na to, ali je šlo za predpisano branje za tisti dan ali pa je Jezus namerno poiskal ustrezno besedilo (Iz 61,1-2) v zvitku, ki so mu ga dali prebrati, ni bilo nobeno naključje, da je to besedilo postalo njegova prva javna pridiga. Ravno tako ni naključje, da se poročilo o kratki Jezusovi pridigi v Lk 4,16-21 (»Danes se je izpolnilo to pismo v vaših ušesih.« Lk 4,21) začne z Lukovim zapisom o Jezusovem javnem delovanju.

Kaže, da je Jezus prepoznal melodijo iz Marijine pesmi o »na glavo postavljenem kraljestvu« in jo začel uresničevati v svojem poslanstvu. Jezus (in Luka v svojem poročilu o Jezusu) je uporabil Izaijevo prerokbo, da bi pojasnil, kaj dela in kaj še bo naredil, a to je bil tudi samo še en način, da se izrazi to, kar je Marija opisala trideset let poprej. Revni, trpeči in zatirani so središče in prejemniki dobre novice, ki jo je prinašal Jezus.

Jezus je vzel besedilo v Iz 61 za svojo izjavo o poslanstvu. Njegova služba in poslanstvo naj bi bila tako duhovna kot praktična in pokazati je nameraval, da duhovni in praktični vidik nista tako zelo oddaljena drug od drugega, kakor si včasih mislimo. Za Jezusa in učence sta bili fizična in praktična skrb za ljudi vsaj del duhovne skrbi.

`Preberi in primerjaj Lk 4,16-21 in 7,18-23. Kaj misliš, zakaj je Jezus odgovoril tako? Kako bi se ti odzval na podobna vprašanja o Jezusovem božanstvu in mesijanstvu?`

Ko je Jezus razposlal učence po svetu, jim je dal nalogo, ki se je prav tako ujemala s tem poslanstvom. Naznanjali naj bi, da se je »približalo … nebeško kraljestvo«, (Mt 10,7) Jezusova nadaljnja navodila učencem pa so bila: »Bolnike ozdravljajte, mrtve obujajte, gobavce očiščajte, zle duhove izganjajte. Brezplačno ste prejeli, brezplačno dajajte.« (Mt 10,8) Njihovo poslanstvo v njegovem imenu naj bi odsevalo in udejanjalo vrednote in načela Jezusovega poslanstva ter kraljestva, v katero je povabil ljudi. Tudi učenci naj bi se pridružili Jezusu pri njegovem poslanstvu, da povzdigne zadnje, najmanjše in izgubljene.

`Kako naj najdemo ravnotežje med tem delom in bistvom sporočila, ki ga oznanjajo trije angeli izgubljenemu svetu? Zakaj mora biti vse, kar delamo, povezano z oznanjevanjem »sedanje resnice«?`
