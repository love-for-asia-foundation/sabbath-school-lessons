---
title:  Za globlje proučevanje
date:   16/08/2019
---

Preberi Ellen G. White, Welfare Ministry, poglavje »In the Footsteps of the Master«, str. 117-124; Zdravje na dosegu roke, poglavje »Dnevi službe «, str. 17-27; Jezusovo življenje ali Hrepenenje vekov, poglavji »Ponovno čiščenje templja«, str. 434-444, in »V Pilatovi sodni dvorani«, str. 542-557.

»Bog je dal v svoji besedi jasne dokaze, da bo kaznoval prestopnike svojih zapovedi. Kdor se tolaži z mislijo, da je Bog preveč usmiljen, da bi izvršil svojo pravičnost nad grešnikom, mora samo pogledati na golgotski križ. Smrt brezmadežnega Božjega Sina priča, da je plačilo za greh smrt in da mora biti vsak prekršek Božjih zapovedi pravično kaznovan. Kristus, ki ni imel greha, je vzel nase naše grehe. Pretrpel je krivdo prestopka, prikrajšan je bil za Očetovo obličje, dokler se ni njegovo srce strlo in življenje ugasnilo. Ta celotna daritev je darovana, da bi bil lahko grešnik odrešen. Človek nikakor drugače ni mogel biti osvobojen kazni greha. Kdor koli noče imeti deleža v tako drago plačani spravi, mora sam osebno zdržati krivdo in kazen za svoj prestopek.« /Ellen G. White, Veliki spopad med Kristusom in Satanom, str. 345/

**Vprašanja za pogovor**

`1.	Preberi zgornjo izjavo Duha preroštva. Pogovorite se o stvarnosti krivice: Kristus, nedolžni, je trpel kazen krivih! Zakaj je tako pomembno, da imamo to bistveno resnico pred očmi?`

`2.	Jezus nikoli ni zagovarjal političnih reform, da bi vzpostavil takšno »kraljestvo«, o katerem je govoril. Zgodovina je polna zelo žalostnih poročil o ljudeh, ki so se posluževali nasilja in zatiranja, vse pod pretvezo, da želijo pomagati poteptanim in zatiranim. Prepogosto je bilo vse, kar so dosegli, zamenjava enega zatiralskega razreda z drugim. Zakaj bi morali kristjani vedno biti pazljivi pri izkoriščanju politike za dosego ciljev, čeprav lahko sodelujejo in bi morali sodelovati z obstoječo vlado, da bi lahko poskušali pomagati teptanim?`

`3.	Pomisli na to, kaj je vključeval načrt zveličanja. Jezus, pravični, je trpel za krivične – kar pomeni za vsakega od nas. Zakaj bi morali zaradi te ogromne daritve, ki je bila darovana za nas, postati novi ljudje v Kristusu?`

**Povzetek**

V evangelijih je Jezusovo poslanstvo predstavljeno in pojasnjeno tako, da pisci uporabljajo dela starozaveznih prerokov. Dobra novica za revne, svoboda za zatirane in ozdravljenje za strte so bili kazalci Mesija – in to je kazal tudi Jezus skozi svojo celotno službo. Kljub temu je v smrti trpel največje breme krivice in na koncu zmagal nad najhujšim delom padlega človeštva in nečloveškosti. Zaradi njegove nepravične smrti, ki jo je pretrpel zaradi nas, so naši grehi lahko odpuščeni, mi pa imamo obljubo o večnem življenju.
