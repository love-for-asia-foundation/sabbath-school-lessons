---
title:  Čiščenje templja
date:   14/08/2019
---

Ko beremo poročila o Jezusu v evangelijih, nas pogosto pritegnejo njegove nežne podobe – njegova skrb za bolne in otroke, njegove prilike o iskanju izgubljenega in njegovi govori o Božjem kraljestvu. Morda nas ravno zaradi tega znajo presenetiti druga poročila, v katerih ga vidimo, da se odziva silovito in neposredno, še posebej proti verskim voditeljem tistega časa in nekaterim njihovim običajem.

`Preberi Mt 21,12-16; Mr 11,15-19; Lk 19,45-48; Jn 2,13-17. Zakaj je pomembno dejstvo, da so tem podobna poročila zapisana v vseh evangelijih?`

Ni ravno presenetljivo, da je ta dogodek vključen v vsakega od evangelijev. Poročilo je polno dramatičnosti, delovanja in gorečnosti. Jezusa je očitno skrbelo, da se tempelj uporablja na tak način ter da so nadomestili pravo bogoslužje s prodajo daritvenih živali. Kakšna oskrunitev vsega, kar naj bi te daritve predstavljale, namreč njegovo nadomestno smrt za grehe sveta!

Takšen neposreden odziv se povsem ujema z odzivom judovskih prerokov. Na to kaže vsako od besedil v evangelijih, kjer Jezus ali pa evangelisti uporabljajo besedila iz Izaija, Jeremija ali Psalmov, da bi pojasnili, kaj se je dogajalo. Ljudje so prepoznali Jezusa kot preroka (Mt 21,11) in so prišli k njemu, ko je zdravil in poučeval na tempeljskem dvorišču, potem ko je izgnal trgovce in menjalce denarja. Ljudje so bili tisti, ki so našli ozdravljenje v njegovem dotiku in upanje v svojem srcu, ko so poslušali njegove nauke.

Tudi verski voditelji so prepoznali Jezusa kot preroka – kot nekoga, ki je ogrožal njihovo moč in trdnost njihove družbene ureditve. Šli so stran, da bi načrtovali, kako ga bodo ubili, tako kakor so njihovi predhodniki spletkarili proti prerokom v prejšnjih stoletjih. (Lk 19,47-48)

`Kako lahko kot verniki naredimo, kar je mogoče, da bi preprečili, da bi naše krajevne cerkve postale prostori, ki bi potrebovali, kar je v Kristusovem času potreboval tempelj? Kako se lahko izognemo takšnim duhovnim nevarnostim? Kaj pravzaprav so nekatere od njih?`