---
title:  Nič več solz ali bolečine
date:   12/09/2019
---

`Preberi Raz 21,1-5; 22,1-5 in si nekaj časa poskušaj predstavljati, kakšno bo življenje, kot je opisano tukaj. Zakaj si je težko predstavljati življenje brez greha, smrti, bolečine in solz?`

Svetopisemski opisi našega življenja po grehu so nedvomno prekrasni in veličastni ter zagotovo komajda predstavljajo to, kar nas čaka. Celo te vrste opisujejo skoraj v isti meri to, česar ne bo tam, kakor to, kar bo. Ko je ta svet vse, kar poznamo, si je težko predstavljati življenje brez bolečine in trpljenja, smrti in strahu, krivice in revščine.

Ne samo da teh stvari ne bo več, ta opis vključuje tudi osebno noto: »Obriše vse solze z njihovih oči.« (Raz 21,4) Ko gre za tiste, ki so bili rešeni, Božje sočutje do njih, ki so trpeli skozi človeško zgodovino, doseže svoj vrhunec v tem enem stavku. Ne samo da bo naredil konec njihovemu trpljenju, marveč bo tudi osebno obrisal njihove solze.

Trpinčeni in zaznamovani z življenjem greha ter svetom krivice in tragedije lahko v knjigi Razodetje najdemo namigovanja na ozdravitev za vse nas, ki smo bili na veliko različnih načinov žrtve greha. Janez v opisu drevesa življenja pojasni, da je drevesno listje »v ozdravljenje narodov«. (Raz 22,2) Bog ponovno pokaže, da razume in sočustvuje s tem, kaj pomeni biti človek, čutiti, doživljati, biti priča in celo sodelovati pri zlu tega sveta. Njegov načrt za obnovo vključuje obnovitev in ozdravitev vsakega od nas.

Do takrat poskušajmo biti vse, kar smo lahko v Kristusu. Opravimo svojo nalogo, ne glede na to, kako majhna je, pri službi ljudem okoli nas, ki potrebujejo to, kar jim lahko nudimo. Kar koli že lahko počnemo, pa naj gre za prijazne besede, topel obrok, zdravstveno pomoč, zobozdravstvene usluge, oblačila ali svetovanje, bi morali delati s takšno požrtvovalno ljubeznijo, ki zanika sama sebe in postavlja druge na prvo mesto, kakršno je pokazal Jezus na svetu.

Svet bo kljub našemu trudu še naprej postajal vse slabši. Jezus je to vedel, pa vendar mu ta resnica ni preprečila, da bi služil drugim, in tudi nas ne bi smela ustaviti.
