---
title:  Upanje na vstajenje
date:   10/09/2019
---

Krščansko upanje v drugi Jezusov prihod se ne vrti samo okoli tega, da se veselimo svetle prihodnosti. Za prve kristjane je njegovo telesno vstajenje dalo obljubi o njegovi vrnitvi oprijemljivo resničnost. Če se je lahko vrnil od mrtvih, čemur so bili sami priča, se bo zagotovo vrnil dokončat načrt odstranitve greha in njegovih posledic ter obnovitve sveta. (1 Kor 15,22-23)

Za apostola Pavla je bilo vstajenje ključna prvina adventnega upanja. Verodostojnost vsega, o čemer je pridigal, je bil pripravljen staviti na ta največji čudež v poročilu o Jezusu: »Če pa Kristus ni bil obujen, je prazna vaša vera.« (1 Kor 15,17) Razmisli o teh njegovih besedah in o tem, kako pomembno je Kristusovo vstajenje za vse, v kar upamo.

Kako bi pojasnil neverniku, ki se zanima za krščanstvo, zakaj je resnica o vstajenju tako bistvena za krščansko upanje? 1 Kor 15,12-19

Prvi učenci so se spreobrnili, ker so srečali vstalega Jezusa. Kot smo videli, jih je Jezus že pred tem poslal v svet oznanit in vzpostavit Božje kraljestvo, (Mt 10,5-8) toda njegova smrt je raztreščila njihov pogum in strla njihove upe. Kasnejše naročilo, (Mt 28,18-20) ki jim ga je dal vstali Jezus, podprl pa ga je prihod Svetega duha, (Dej 2,1-4) jih je spodbudilo, da so začeli spreminjati svet in živeti v duhu kraljestva, ki ga je vzpostavil Jezus.

Ker so bili prvi verniki osvobojeni moči smrti in strahu pred njo, so pogumno oznanjali v Jezusovem imenu. (1 Kor 15,30-31) Zlo, ki prinaša smrt, je isto zlo, ki prinaša trpljenje, krivico, revščino in zatiranje v vseh njihovih oblikah, a zaradi Jezusa in njegove zmage nad smrtjo se bo vse to končalo. »Kot zadnji sovražnik bo uničena smrt.« (2 Kor 15,26)

`Ne glede na to, komu pomagamo v tem trenutku, bodo na koncu v vsakem primeru vsi umrli. Kaj nas ta kruta resnica uči o tem, kako pomembno je, da drugim povemo o upanju, ki ga lahko najdemo v Jezusovi smrti in vstajenju?`
