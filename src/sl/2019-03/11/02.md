---
title:  "»Kako dolgo, o Gospod?«"
date:   08/09/2019
---

Skozi celotno svetopisemsko poročilo se ponavlja klic Božjega ljudstva Bogu, naj posreduje, še posebej to delajo tisti posamezniki, ki so doživljali sužnost, izgnanstvo, zatiranje, revščino ali druge krivice in tragedije. Sužnji v Egiptu, Izraelci v Babilonu in še mnogi drugi so klicali Boga, da bi videl in slišal njihovo trpljenje ter popravil te krivice. Sveto pismo ponuja veliko primerov Božjega posredovanja, ko je rešil svoje ljudstvo ter mu povrnil prejšnji položaj, včasih pa se celo maščeval njihovim zatiralcem in sovražnikom.

A te rešitve so bile ponavadi kratkotrajne in razni preroki so še naprej usmerjali pozornost na končno posredovanje, ko bo Bog napravil konec zlu in povzdignil poteptane. Hkrati pa so ti preroki še naprej klicali: »Kako dolgo, o Gospod?« Na primer Gospodov angel je vprašal o izgnanstvu Izraelcev: »O Gospod nad vojskami, doklej se ne usmiliš?« (Zah 1,12)

Psalmi so polni žalostink glede očitne blaginje in sreče hudobnih, medtem ko so pravični zlorabljeni, izkoriščani in revni. Psalmist večkrat prosi Boga, naj ukrepa ter verjame, da svet trenutno ne deluje tako, kakor ga je Bog ustvaril ali želi. Prevzel je klic prerokov in zatiranih: »Kako dolgo, o Gospod?« (Ps 94,3-7)

Na neki način krivico teže prenašajo tisti, ki verujejo v pravičnega Boga, ki si želi pravico za vse svoje ljudi. Božje ljudstvo bo vedno nestrpno do zla na svetu in Božja navidezna nedejavnost je še en vir nepotrpežljivosti. Tu je torej razlog za včasih groba vprašanja prerokov: »Kako dolgo, o Gospod, sem vpil k tebi, in ne slišiš! Vpijem k tebi o nasilstvu, a ne rešiš.« (Hab 1,2)

Podoben klic najdemo v Novi zavezi, kjer je opisano, kot da celo samo stvarstvo stoka, da bi ga Bog rešil in obnovil. (Rim 8,19-22) V Raz 6,10 pisec uporabi ta klic (»Kako dolgo, o Gospod?«) v imenu tistih, ki so jih mučili zaradi njihove vere v Boga. Pa vendar gre za isti klic, ki se obrača na Boga, naj ukrepa v imenu svojega zatiranega in preganjanega ljudstva.

`Preberi Lk 18,1-8. Kaj pravi Jezus o Božjem odgovoru na ponavljajoče se klice in molitve njegovega ljudstva, ki ga prosi, naj posreduje zanje? Kako je to povezano s potrebo po veri?`
