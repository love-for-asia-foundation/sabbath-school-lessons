---
title:  Usmiljeni Samarijan
date:   20/08/2019
---

`Učitelj postave, ki je preskušal Jezusa, je podal običajen povzetek starozaveznih zapovedi za življenje, ki je sprejemljivo Bogu. Kako sta ti dve zapovedi povezani? Lk 10,25-27`

Ko je kdo Jezusa preskušal, je pogosto odgovoril precej drugače, kakor pa ga je pričakoval njegov izpraševalec. Zdi se, da so se mnogi verniki Jezusovega časa odzvali na navodilo v 3 Mz 19,18 (»Ljubi svojega bližnjega kakor samega sebe«) tako, da so zapravili ogromno časa in moči za razpravljanje o obsegu in omejitvah tega načela »bližnjega«.

Jezus je že poskušal razširiti razumevanje tega izraza pri svojih sledilcih, saj jih je spodbujal, naj ne ljubijo samo svojih bližnjih, ampak naj bodo dobri do vseh: »A jaz vam pravim: Ljubite svoje sovražnike in molite za tiste, ki vas preganjajo: da boste sinovi svojega Očeta, ki je v nebesih, kajti On veleva svojemu soncu, da vzhaja nad hudobnimi in dobrimi, in daje dež pravičnim in nepravičnim.« (Mt 5,44-45)

Ko pa je poznavalec verskega zakona preskušal Jezusa, se je vrnil k vročemu vprašanju: »Kdo je moj bližnji?« (Lk 10,29) Kot odgovor je Jezus povedal dogodek o usmiljenem Samarijanu, ampak končni odgovor na vprašanje učitelja postave ni bila terminološka razlaga besede »bližnji«. Namesto tega mu je Jezus velel: »Pojdi in bodi bližnji vsakomur, ki potrebuje tvojo pomoč.« (Lk 10,36-37)

`V čem je pomen primerjave, ki jo je Jezus naredil med temi tremi osebami, ki vidijo ob cesti moža, ki potrebuje njihovo pomoč? Lk 10,30-37`

Kot je bilo običajno za Jezusove nauke, je najbolj ostro kritiziral tiste, ki so trdili, da so verni, niso pa se ravno zmenili za trpljenje drugih. »Kristus je s priliko o usmiljenem Samarijanu ponazoril naravo prave vere. Pokazal je, da njeno bistvo ni v verskih ustrojih, naukih ali obredih, temveč v delih ljubezni, v skrbi za največji blagor drugih, v pristni dobroti.« /Ellen G. White, Jezusovo življenje ali Hrepenenje vekov, str. 368/

Jezus v svojem nauku izpostavlja izobčenca, nekoga, ki naj ne bi bil zvest Bogu, da bi pokazal, kaj pomeni Božji poziv vsem, ki trdijo, da so njegovi sledilci. Ko pridemo k Jezusu z vprašanjem, kaj moramo narediti, da bi podedovali večno življenje, nam tako kot svojim prvim poslušalcem nazadnje ukazuje, naj bomo bližnji vsem, ki so v stiski.
