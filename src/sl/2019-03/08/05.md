---
title:  Bogataš in Lazar
date:   21/08/2019
---

V priliki o bogatašu in Lazarju (Lk 16,19-31) Jezus primerja življenji dveh mož – eden je bogat, drug pa zelo reven. Ko ni bilo socialne pomoči, javnih bolnišnic ali ljudskih kuhinj, je bilo običajno, da so ljudje v stiski, invalidi ali drugače prikrajšani prosjačili pred domovi bogatašev. Pričakovalo se je, da bodo bogati radodarno delili majhen del bogastva, da bi pomagali trpečim. A v tem poročilu je bil bogataš »sebičen v svoji ravnodušnosti do potreb brata«. /Ellen G. White, Kristusove prilike, str. 175/ V življenju se njune okoliščine niso spremenile, v smrti pa sta se, po Božji sodbi, njuna položaja drastično zamenjala.

`Kakšne so podobnosti in razlike med tema dogodkoma in kaj nas učita skupaj? Lk 16,19-31; Lk 12,13-21`

V nobenem od teh dogodkov nič ne kaže na to, da sta ta bogataša pridobila svoje bogastvo na napačen način. Morda sta oba trdo delala, dobro upravljala premoženje, in Bog ju je blagoslovil. Toda nekaj je očitno šlo narobe v njunem odnosu do življenja, Boga, denarja in drugih, za to pa sta plačala veliko ceno in nista imela možnosti popraviti.

Če potegnemo nauke iz priljubljene metaforike Jezusovega časa o življenju po smrti, nas dogodek o bogatašu in Lazarju uči, da odločitve, ki jih sprejemamo v tem življenju, vplivajo na prihodnje. Eden od načinov, na katerega razkrivamo svoje izbire in prednosti, je naš odziv na tiste, ki iščejo ali potrebujejo našo pomoč. Kot je »Abraham« rekel trpečemu bogatinu, nam Sveto pismo daje več kakor zadostna navodila za boljše odločitve: »Mojzesa imajo in preroke, poslušajo naj jih.« (Lk 16,29)

Jezus je učil, da nas lahko skušnjave bogastva, pa naj gre za to, da ga imaš, zadržuješ ali iščeš, potegnejo stran od njegovega kraljestva, stran od drugih in k sebičnosti in samozadostnosti. Jezus nas je pozval, naj najprej iščemo njegovo kraljestvo in delimo blagoslove, ki jih prejemamo, z ljudmi okoli nas, še posebej s tistimi, ki so v stiski.

`Kako si lahko previden, da ne dovoliš, da denar ali ljubezen do denarja popačita tvoj pogled na to, na kaj bi se kristjani morali osredotočati, ne glede na finančno stanje?`