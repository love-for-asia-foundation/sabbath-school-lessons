---
title:  Najmanjšemu izmed mojih bratov
date:   22/08/2019
---

Še en primer, ko so Jezusu zastavili vprašanje in je odgovoril precej drugače od tega, kar so pričakovali, najdemo v pridigi, ki je zapisana v Mt 24 in 25. Učenci so Jezusa vprašali o uničenju templja v Jeruzalemu in o času drugega Jezusovega prihoda. (Mt 24,1-3) Zaključek Jezusovega dolgega odgovora na to vprašanje se je nanašal na to, da moramo dati lačnim hrano, žejnim piti, sprejemati tujce, oblačiti gole, skrbeti za bolne in obiskovati tiste, ki so v zaporu. Zagotovil jim je: »Kar koli ste storili – ali niste storili – enemu teh najmanjših mojih bratov in sester, ste storili meni!« (Mt 25,40.45)

To je povezano z vprašanjem, ki je sprožilo to razlago kot prispodobo končne sodbe. V Mt 24 je Jezus podal bolj neposredne odgovore na vprašanja učencev. Dal jim je znake in opozorila glede uničenja Jeruzalema in konca časa, poudarjal pa je potrebo po tem, da ostanemo »budni« in živimo dobro v luči obljube o njegovem drugem prihodu. V prvem delu Mt 25 prilika o preudarnih in nespametnih devicah spodbuja k potrebi po pripravi na nepričakovan ali zamaknjen prihod, prilika o treh služabnikih predstavlja potrebo po tem, da živimo dobro in produktivno, medtem ko čakamo, prilika o ovcah in kozlih pa veliko bolj natančno opisuje, s katerimi nalogami bi se moralo zaposliti Božje ljudstvo.

`Preberi Mt 25,31-46. Kaj pravi Jezus? Zakaj to ni zveličanje po delih? Kaj pa nas učijo njegove besede o tem, kaj resnično pomeni imeti zveličavno vero?`

Jezusova izjava, da kadar služimo drugim, to delamo njemu, bi morala spremeniti vse naše odnose in obnašanje. Predstavljaj si, da bi lahko povabil Jezusa na kosilo ali pa ga obiskal v bolnišnici ali zaporu. Jezus je rekel, da to delamo, kadar tako ravnamo z ljudmi v naši družbi. Kakšno neverjetno priložnost nam ponuja na tak način!

`V molitvi preberi, kar Jezus pravi v teh besedilih. Kako razumemo zamisel, da se je pravzaprav postavil na raven lačnih, golih, zaprtih? Kakšno veliko dolžnost to pomeni za nas in naš način življenja?`
