---
title:  Premagovati zlo z dobrim
date:   19/08/2019
---

Ko razmišljamo o Jezusovih naukih, je dobro, da imamo v mislih, komu je govoril in v kakšnih okoliščinah so živeli. Jezus je začel pritegovati velike množice ljudi z območij, kjer je deloval. (Mt 4,25; 5,1) Večinoma so bili to navadni ljudje, ki so živeli pod vladavino rimskega cesarstva, nekateri pa so bili judovski vladarji in verski voditelji. Navadni ljudje so živeli v težkih okoliščinah. Niso imeli veliko možnosti, da bi določali sami zase; obteženi so bili z visokimi davki in verskim izročilom.

Ko je Jezus poučeval te ljudi, jim je očitno želel pokazati, kako lahko živijo dobro, z dostojanstvom in pogumom, ne glede na razmere. En primer tega najdemo v Mt 5,38-48. Ta navodila – »nastavi drugo lice«, »daj jim svojo srajco« in »pojdi dodatno miljo« – so tako dobro znana, da so postala klišeji. Ampak ta poznanost prekriva korenita dejanja in pristop, ki ju Jezus tukaj uči.

Prizori, ki jih je Jezus opisal, so za mnoge poslušalce predstavljali povsem običajne izkušnje. Njihovi »nadrejeni« ali gospodarji so jih pogosto nasilno napadli. Pogosto so bili v dolgovih in so izgubili posestvo, ki so ga prevzeli posestniki in posojevalci. Pogosto so jih prisilili delati okupatorski rimski vojaki. Jezus je učil ljudi, naj se odzovejo pošteno, naj ravnajo z okupatorji bolje, kakor si zaslužijo, in se tako uprejo izgubi lastnega dostojanstva. Medtem ko so ti okupatorji poskušali uveljaviti svojo moč, so imeli ljudje možnost izbrati, kako se bodo odzvali, in če se niso upirali ter so se odzvali velikodušno, so izpostavili zlo zatiranja in krivice, ki so jo trpeli.

`Kako naj bi uporabili naslednja drastična načela? Mt 5,38-48; Rim 12,20-21`

`Jezus je povzel vso »postavo in preroke«, vse svete spise, ki jih pogosto opisujemo kot Stara zaveza, v preprostem načelu, ki je postalo znano kot zlato pravilo: »Vse torej, kar hočete, da ljudje vam storé, tako storite tudi vi njim.« (Mt 7,12) Kako se lahko v tem trenutku potrudiš delati, kar nam On tu zapoveduje, ne glede na ceno?`