---
title:  Najmanjšemu izmed mojih bratov
date:   17/08/2019
---

### Preberi pred proučevanjem
Mt 5,2-16.38-48; Rim 12,20-21; Lk 16,19-31; 12,13-21; Mt 25,31-46

> <p>Ključno besedilo:</p>
>  Kralj odgovori in jim reče: Resnično vam pravim, kar koli ste storili enemu teh najmanjših mojih bratov, ste storili meni. Mt 25,40

Zdaj, ko smo videli, da je Jezus živel življenje, polno skrbi za druge, še posebej za tiste, ki so trpeli ali pa so bili izgubljeni, bi pričakovali, da bo veliko govoril tudi o skrbi za druge. To je tudi delal.

Jezusovi nauki so bili praktični, osredotočeni na to, kaj pomeni živeti kot Božji sledilec. Kot takšni lahko vidimo, da nas Jezus spodbuja k delom pravice, dobrote in milosti, kakor je delal tudi On sam, ko je živel na zemlji. Če se zgledujemo po njem, bomo pričali drugim, kakor je to počel On.

Jezus je tudi govoril o nebeškem kraljestvu. V njegovem opisu je nebeško kraljestvo resničnost, katere del smo lahko celo zdaj. Je način življenja, ki deluje na podlagi drugačnih prednosti, vrednot in morale, kakršne so tiste, ki jih najdemo v zemeljskih kraljestvih. Jezusovi nauki so razkrili načrt za to kraljestvo, ki se med drugim močno osredotoča na to, kako naj služimo Bogu in kakšen odnos naj imamo pri tem do drugih. Odkrijemo tudi, da je služenje drugim – skrbeti zanje in jih spodbujati – eden od načinov, na katerega lahko neposredno služimo Bogu.
