---
title:  Prehodne dobe
date:   03/04/2019
---

Dejstvo je, da smo ljudje bitja navad. Zapademo v rutino in kolikor starejši smo, toliko teže nam je kar koli spremeniti.

Ne spreminjamo se zlahka. Koliko žena se čez leta pritožuje: »Trudila sem se spremeniti svojega moža, pa…«

Bog nas spreminja – morda ne toliko naše osebnosti, vsekakor pa naš značaj. To je tudi bistvo načrta zveličanja: Bog nas spremeni v nove ljudi v njem.

`Kaj pomembnega se je zgodilo s Savlom iz Tarza in kako se je to zgodilo? Apd 8,1.3; 9,1-22; Gal 1,15-17`

»Ko se je Savel popolnoma prepustil prepričevalni moči Svetega Duha, je spoznal zmote v svojem življenju in daljnosežne zahteve Božjega zakona. On, ki je bil ošaben farizej in prepričan, da bo opravičen zaradi dobrih del, se je sedaj priklonil pred Bogom v ponižnosti in preprostosti majhnega otroka, priznal svojo nevrednost in se skliceval na zasluge križanega in od mrtvih obujenega Zveličarja. Savel si je želel priti v popolno skladnost in občestvo z Očetom in Sinom; in v svoji močni želji po odpuščanju in sprejemu je pošiljal goreče prošnje k prestolu milosti.

Molitve spokorjenega farizeja niso bile zaman. Božanska milost je preoblikovala njegove najbolj skrite misli in čustva, njegove plemenite sposobnosti pa so se uskladile z večnimi Božjimi nameni. Kristus in njegova pravičnost sta postali Savlu več kakor ves svet.« /Ellen G. White, Dejanja apostolov, str. 78/

Četudi naša izkušnja spreobrnitve ni niti malo tako dramatična kakor Savlova, ima vsak svojo zgodbo, izkušnjo, kako je Gospod deloval v našem življenju, da nas je spremenil v človeka, kakršni naj bi bili. Postopek je lahko dolg in včasih podvomimo, ali se bomo res kdaj spremenili. V takšnih časih je nujno razmišljati o dveh svetopisemskih besedilih.

`Kateri čudoviti obljubi najdemo v teh besedilih in kako sta umeščeni v krščansko izkušnjo? Flp 1,6; Rim 8,1`
