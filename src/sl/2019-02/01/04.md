---
title:  Nepričakovano
date:   02/04/2019
---

`Kaj se je pripetilo Jobu? Kako njegova izkušnja odseva to, kar se tako ali drugače dogaja vsakomur? Job 1,13-19; 2,7-9`

Grški filozof Heraklit je dejal: »Edina stalnica je sprememba.« Ravno ko se zdi, da gre vse kakor po maslu, se zgodi nepričakovano. Izgubiš službo ali ud, bolezen te prikuje na posteljo ali v prezgodnji grob, pogori ti hiša, imaš avtomobilsko nesrečo, padeš med sprehajanjem psa.

Niso pa nujno vse spremembe negativne. Morda te napredovanje pripelje do boljšega gospodarskega stanja. Ali pa morda srečaš koga, s komer se boš poročil, to so dobrodošle spremembe.

V življenju, ki je lahko tudi rutina, ustaljen ritem, se nenadoma in nepričakovano nekaj zgodi.

Job nikakor ni pričakoval novega življenjskega obdobja. Sveto pismo ga opisuje kot moža, »ki je bil pošten in pravičen, bal se je Boga in varoval hudega«. (Job 1,1) Vemo tudi, da je bil poročen, imel sedem sinov in tri hčere ter bil izredno bogat. (Job 1,2.3) Ko preberemo polovico knjige, pretrpi že vsaj šest ogromnih izgub: izgubi imetje, delavce, otroke, zdravje in ženino podporo ter spodbudo prijateljev. Svet se mu je obrnil na glavo in njegovo družinsko življenje je bilo opustošeno.

Kar se je zgodilo Jobu, je skrajno, a vsak med nami je že doživel kaj nepričakovanega na negativen način. Življenje nam lahko gladko teče, ko se nenadoma in brez opozorila vse popolnoma spremeni in naše življenje – morda tudi družinsko – se za vedno predrugači.

To ni nič novega. Abel verjetno ni pričakoval, da bo umorjen, in Jožef ni ravno pričakoval, da ga bodo prodali za sužnja v Egipt. V obeh primerih so bili izdajalci družinski člani in v obeh primerih so dogodki zelo vplivali na druge družinske člane. Sveto pismo je polno primerov ljudi, katerih življenje in družina sta se nepričakovano zelo spremenila.

`Kako ti vera pomaga sredi preizkušenj, ki nepričakovano zmotijo tvoj življenjski ritem?`
