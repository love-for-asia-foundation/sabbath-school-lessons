---
title:  Obračanje src ob oltarju
date:   25/06/2019
---

`Preberi 1 Kr 18,20-45. Zapiši, o čem govori ta prizor. Kako bi lahko načela iz tega poročila, čeprav je okolje povsem drugačno, uporabili za družinsko življenje?`

Elija je na gori Karmel hrepenel po tem, da bi ljudstvo obnovilo zavezo in se povrnilo k veri svojih očetov, kar bi ozdravilo njihovo življenje, domove in deželo.

Ura večerne daritve. Ko daritev poganskih duhovnikov ni dosegla cilja, je bil na vrsti Elija. Ravnal je preudarno. Čas dneva je pritegnil pozornost k odrešilnemu Božjemu načrtu, ki je bil del svetiščne službe. (2 Mz 29,41) Povabilo »pridite k meni« (1 Kr 18,30) nas spomni na Zveličarja, ki vabi grešnike. (Mt 11,28) Starši, ki jih boli, da je njihov otrok zašel, so lahko prepričani, da ga Bog ljubi, kakor je ljubil tudi Izraelce. Bog si zašle ves čas prizadeva pritegniti k sebi.

Elijeva osredotočenost na oltar ima ustreznico v našem času, ko sta Jezus in njegova zveličavna milost povzdigovana znotraj družine. Družinsko bogoslužje je priložnost, da se pogovorimo z Bogom v molitvi in drug z drugim, na novo prejmemo brezplačni dar zveličanja in si vzamemo čas za razmislek o Božjih naukih.

Odziv, ki ga je zahteval Elija, bo dal vedeti, da jih je Bog znova sprejel: »Da bo to ljudstvo spoznalo, da si ti Gospod in da ti preobračaš njihova srca.« (1 Kr 18,37) Mi sami ne moremo obrniti srca k Bogu; samo odzovemo se lahko na njegovo milost, in to daje brezplačno.

Z neba je prišel ogenj – pa ne na grešnike, marveč na daritev, kar kaže na Jezusa, ki ga »je zavoljo nas storil za greh, da bi mi postali Božja pravičnost v njem«. (2 Kor 5,21) Z ust ljudi so prišla priznanja in hvala. Ker se lažni duhovniki niso odzvali na Božje vabilo, jih je usmrtil. Potem pa je osvežilni dež končal prekletstvo, ki je viselo nad deželo.

`V kakšnem stanju je tvoj domači oltar? Kako ga lahko pozidaš, če potrebuje prenovo?`
