---
title:  Prerokovanje o spreobrnjenih srcih
date:   23/06/2019
---

`Primerjaj napoved o Elijevem prihodu z novozaveznimi omembami tega dogodka. Mal 3,23-24 (4,5-6); Mt 11,14-15; 17,10; Mr 6,15; Lk 1,17`

V Malahijevih dneh je Bog vabil ljudstvo: »Vrnite se k meni in jaz se vrnem k vam.« Vabilo pa je dobilo drzen odgovor: »V čem naj se vrnemo?« (Mal 3,7) Razočaran prerok je napovedal, da bo dana še ena priložnost za prenovo. Spomnil je na prenovo spreobračanja src, ki jo je začel Elija (1 Kr 18,37) in napovedal njegov ponovni prihod, da »bo obrnil srce očetov k sinovom in srce sinov k očetom«. (Mal 3,24; 4,6)

Judovsko izročilo trdi, da se bo Elija osebno pojavil kot Mesijev znanilec. (Mt 17,10; Mr 6,15) Nova zaveza pa predstavi Janeza Krstnika kot izpolnitev prerokovanja. (Mt 11,14-15; Lk 1,17)

`Kaj po tvoje pomenijo besede »obrniti srca«?`

To besedilo je mogoče uporabiti na več načinov. Nanaša se na Izraelovo spravo z Gospodom. Bog kot Oče (Iz 63,16) se ne jezi na otroke (Mih 7,18-19) in jih vabi, naj se povrnejo k njemu. (Iz 44,22; Mal 3,7) Nanaša se na ponovno spojitev poznejših rodov z zvestimi predniki po obnovitvi zaveze. Preroško vabilo Božjemu ljudstvu, naj sledijo veri svojih očakov, je bilo v Stari zavezi večkrat podano. Ali je bila zemlja blagoslovljeno prebivališče, je bilo neposredno povezano z zvestobo zavezi. (5 Mz 4,29-31) Nanaša se na obnovo in prenovo družinskih odnosov. Odnosi starš-otrok so praktični izraz zavezne zvestobe Bogu. Tudi tukaj je izpolnitev odgovornosti staršev in otrok prepletena s posedovanjem dežele in z Božjim blagoslovom. (Prg 2,21)

`Kakšna je zveza med obnovljenim odnosom z Bogom in obnovljenimi odnosi v naši družini? Zakaj mora biti najprej obnovljen odnos z Bogom in šele potem v družini?`
