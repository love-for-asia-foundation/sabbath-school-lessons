---
title:  Družinsko snidenje
date:   24/06/2019
---

Ko je Jezabela, sidonska žena kralja Ahaba, vpeljala češčenje Baala v Izraelu, je to pospešilo moralno odpadništvo ljudstva. Božje nauke, ki so povzdigovali zakon, družino in spolnost, so zasenčili incest, prostitucija in druge spolne izprijenosti. V to areno boja za češčenje je stopil Elija, čigar ime »Jahve je moj Bog« je bilo graja Baalu.

`Kaj je Elija povezovalo s strmoglavljenjem poganskih verovanj in obuditvijo novega življenja družinam? 1 Kr 16,29 do 17,24; Lk 4,25-26`

Elija je zaslovel, ko je napovedal nad deželo prekletstvo suše. Bog ga je zavaroval na nenavaden način: v bivališču uboge vdove v sidonski Sarepti blizu Jezabelinega rojstnega kraja. Elija je vdovo pozdravil z neusmiljenim preizkusom – porabil je njeno zadnjo zalogo goriva, olja in moke, da ga je nahranila in zaupala Bogu, da bo poskrbel zanjo. Njena vera je postala pregovorna. Sam Jezus jo je pozneje pohvalil. (Lk 4,26) Njeno olje in obroki so trajali veliko dni in ženska je začela bolj razumeti Jahveja. Potem pa je tragično zbolel njen sin in umrl. Ko je izrazila žalost Eliju, je bila odraz znane vere okoli nje same – izprijenih verovanj, ki so v past ujeli Izraela in kjer je človekov greh zahteval žrtvovanje otroka. (1 Kr 17,18; Jer 19,5; Mih 6,7)

`Kako je njeno ponovno snidenje s sinom vplivalo na duhovno izkušnjo feničanske vdove? (1 Kr 17,24) Česa se naučimo iz njenih pripomb?`

Materin odziv razkriva učinek Elijevega sporočila. Ko se po Božji moči povrne življenje in je družina znova združena, se v srcu prebudi vera v Boga in njegovo besedo. Mnogi se danes strinjajo z oznanjevanimi nauki, njihova duhovna izkušnja pa je mlačna. Ko pa bodo osebno doživeli resnice Božje besede in bo njihov dom doživel obnovo in prerod, bo njihovo srce zajelo mogočno prepričanje.

`Na katera družinska snidenja še čakaš? Katerih Božjih obljub se oklepaš, ki ti dajejo upanje na to snidenje?`
