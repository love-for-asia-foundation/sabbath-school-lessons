---
title:  Prepir
date:   02/06/2019
---

`Kateri pomembni načeli nam lahko pomagata, da se izognemo sporu z drugimi? Mt 7,5; Prg 19,11`

Pisec Pregovorov je bistro pripomnil: »Začeti prepir je kakor odjeziti vodo, opusti pravdo, preden se sproži.« (Prg 17,14) Ko prepir začnemo, ga je zelo težko ustaviti. V Rim 14,19 beremo, da lahko prepir preprečimo, če naredimo nekaj takega: nekaj, kar pomaga k spravi, in nekaj, kar pomaga k izgradnji drugega. Koliko bolj sta ti načeli pomembni za skladnost znotraj družine?

Če priznaš svojo odgovornost za prepir, se včasih zgodi, da se druga stran zmehča. Naredi korak nazaj in razmisli, ali je vredno prepira. Pregovor pravi: »Človekova dojemljivost zadržuje njegovo jezo, šteje si v čast, da spregleda žalitev.« (Prg 19,11) Hkrati razmisli, kako bo ta zadeva čez tri dni spremenila tvoje življenje. Ali še bolje, kako bo vplivala na življenje v petih ali desetih letih? Koliko zakoncev se je na primer prepiralo zaradi zadev, ki se jim danes zdijo nepomembne?

Ne dovolite, da se spor vleče dlje časa, temveč med pogovorom z drugo osebo, zakoncem, otrokom, prijateljem ali sodelavcem jasno ugotovite, kaj je težava ali predmet razprave, ter ostanite pri tej temi. Prepir se velikokrat stopnjuje, kadar pozabimo na jabolko spora in se izgubimo v besedah jeze; potem pa v mešanico vsega dodamo pretekle zadeve ali pretekle bolečine. Za boljši začetek razprave je dobro potrditi odnos. Drugi naj vedo, da vam je res mar zanje in za odnos z njimi. Ko ste podali pozitivna čustva, lahko preidete na jabolko spora; vendar pazite, da ne uporabite besede »ampak/toda«. Povedati nekaj pozitivnega in potem reči ampak/toda, izniči vse, kar ste povedali pred tem. Ko poveš, kako čutiš, prisluhni, kako vse vidi druga oseba, in razmisli o tem, kar je povedala, ter šele tedaj predlagaj rešitev, ki upošteva koristi obeh. (Flp 2,4-5)

`Spomni se prepirov, ki se ti zdaj zdijo smešni in nesmiselni. Česa se lahko naučiš iz takšnih izkušenj, kar ti lahko pomaga preprečiti, da česa takšnega ne boš ponovil?`
