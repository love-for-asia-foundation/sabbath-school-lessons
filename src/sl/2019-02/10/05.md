---
title:  "Prepir, zloraba, moč in oblast"
date:   05/06/2019
---

Včasih se nerešeni prepiri in jeza razvijejo v zelo negativen, uničevalen in celo nezdrav odnos. Zloraba se lahko kaže v številnih oblikah – telesna, besedna, čustvena, psihološka, spolna itn. Vsaka oblika zlorabe pa je nasprotna osrednjemu načelu Božjega kraljestva – nesebični ljubezni.

`Kateri izredno pomembni nauki o odnosih so zapisani v 1 Jn 4,7-8; Kol 3,19?`

»Možje, ljubite svoje žene in ne bodite osorni do njih.« (Kol 3,19) Beseda »osorni« se v izvirni grščini nanaša na jezo ali zagrenjenost do zakonca, kar povzroča stalno bolečino, močno sovražnost in sovraštvo do drugega. Pavel je jasen, da zakonec ne sme biti sovražen ali nasilen. Čustvena, spolna ali telesna zloraba ni sprejemljivo vedenje krščanskega zakonca. Sprejemljivo je, da ljubite svojo ženo. Pavel prav tako da jasno vedeti, da je ljubezen potrpežljiva, prijazna in ne zavida, se ne baha, se ne ponaša, ni groba, ne išče svojega, se ne da razjeziti, ne spominja se hudega, ne veseli se slabega, temveč se veseli resnice. Ljubezen vedno varuje, vedno zaupa, vedno upa in vedno vztraja. Nobena lastnost ljubezni niti približno ne sprejema zlorab v nikakršni obliki ali podobi.

Zdrav odnos je odnos, v katerem sta zakonca varna in zaščitena, v katerem zdravo odpravita jezo in v katerem je služenje drugemu pravilo. Žrtve zlorab se pogosto počutijo krive, kakor da bi bile odgovorne, da so izzvale zlorabljalca ali pa si kako zaslužijo prejeto zlorabo. Zlorabljalci pogosto nadzorujejo zakonca in spretno dosežejo, da se njihova žrtev počuti odgovorno. Resnica pa je, da si nihče ne zasluži zlorabe in so storilci odgovorni za svoje odločitve in dejanja. Vesela novica je, da Sveto pismo ponuja tolažbo in ne krivde žrtvam zlorab. V nekaterih primerih, ko so težave prevelike, se ne bojte poiskati pomoči od zunaj.

`Na žalost je v nekaterih kulturah dovoljeno zlorabljati ženske. Zakaj naj noben kristjan nikdar ne bi počel kaj podobnega, četudi okolje to dovoljuje?`
