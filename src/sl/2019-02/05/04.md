---
title:  Kaznovanje z ljubeznijo
date:   30/04/2019
---

`Česa nas Pregovori učijo o pomembnosti discipline in kaznovanja otroka? Prg 10,17; 23,13-14; 29,1.15`

Včasih starši kaznujejo otroke, da bi jih poučili o tem, kaj je družbeno sprejemljivo vedenje, za neposlušnost ali pa da izrazijo nezadovoljstvo, ko jih otrok osramoti. Kaj pa je Božji namen z discipliniranjem mladih članov njegove družine? Pregovori disciplino uvrščajo v okvir upanja za prihodnost. (Prg 19,18) Pobožni starši vedo, da imajo tudi otroci grešno naravo. Samo ena moč jim pri tem lahko pomaga in ta moč je Kristus. (Ellen G. White, Vzgoja, str. 26) Naloga krščanskih staršev je ob discipliniranju pripeljati otroka k Bogu.

Podpora nežni rastlini. V Kristusu discipliniranje ni kazen niti odraz oblasti, temveč odrešilni opomin. V Božjem načrtu je, da ljubeči starši, ki poznajo moč greha, otroke pripeljejo h Kristusu. Skrbni starši grajajo prijazno in odločno, otroke brzdajo in jih vodijo skozi prva leta kakor vrtnar neguje novo zasajeno drevo, dokler se ne vzpostavi samonadzor in mlada oseba začne zaupati Bogu ter sodeluje z njim v božanskem načrtu zveličanja, rasti in zrelosti.

`Katero sporočilo za starše najdemo v Prg 13,24; 23,13-14?`

Nekaj vrstic omenja »palico« v povezavi s kaznovanjem otrok. Med krščanskimi starši je priljubljena misel, da naj bi palico uporabljali kakor nebeški pastir, ki z njo usmerja čredo. (Ps 23,4) Drugod Sveto pismo usmerja na potrpežljivo poučevanje, dosleden zgled, dobro sporazumevanje ter tesen odnos – tako lahko dosežemo spremembo v otroku. (5 Mz 11,18-19) Otrokov občutek, da ga starši ljubijo, je življenjsko pomemben, če želimo, da bi imela disciplina želen učinek ter bi zboljševala in reševala. (Prg 13,24)

`Kako lahko starši popravijo stvari, če so uporabili prestrogo ali napačno disciplino, ki je zgrešila namen?`
