---
title:  Ljubezen o pravem času
date:   08/05/2019
---

`Preberi Vp 4,8 do 5,1.`

Vp 4,16 in 5,1 je samo središče knjige in vrhunec s poroko med Salomonom in Sulamitko.

`Kaj omenja Salomon v naslednjih besedilih? Vp 4,12.16; 5,1; 8,8-10`

V Salomonovi pesmi najdemo enega najboljših dokazov za Božji načrt, da bi ljudje ostali nedotaknjeni do poroke. Najmogočnejša je omemba Sulamitkinega otroštva, ko se njeni bratje sprašujejo, ali bo »zid« ali »vrata«. (Vp 8,8-9) Ali bo torej ostala nedotaknjena do poroke (zid) ali bo razvratna (vrata). Ko odraste, potrdi, da je ohranila svojo nedotaknjenost in se možu izroča čista: »Jaz sem zid.« (Vp 8,10) Dejansko je potrdila, da je še vedno devica vse do poročne noči, ko reče:

»Zaklenjen vrt je moja sestra, nevesta, zaklenjen izvir, zapečaten vrelec.« (Vp 4,12) Iz izkušnje lahko svetuje prijateljicam, naj resno jemljejo ljubezen in zakonsko zvezo. Sulamitka trikrat v Visoki pesmi nagovori skupino žensk, ki jih imenuje »jeruzalemske hčere«, da jim svetuje, naj se ne predajo močni strasti ljubezni, dokler ne bo pravi čas, (Vp 2,7; 3,5; 8,4) torej dokler ne bodo varne znotraj intimne zaveze zakona, kakor je sama.

Že drugič v pesmi ljubljeni vabi nevesto, naj gre z njim. (Vp 2,10; 4,8) Pred poroko ni smela sprejeti njegovega povabila, zdaj pa ga ona vabi na svoj vrt, (Vp 4,16) in on veselo sprejme povabilo. (Vp 5,1) Ne privlači ga zgolj njena lepota; ukradla mu je srce (Vp 4,9) in omamljen je od njene ljubezni (Vp 4,10) ter prepričan, da je zdaj samo njegova in nikogar drugega za večno: »Zaklenjen vrt je moja sestra, nevesta, zaklenjen izvir, zapečaten vrelec.« (Vp 4,12) V zvezi s to popolno žensko se počuti, kakor da bi stopil v obljubljeno deželo: »Tvoje ustnice kapljajo med, … med in mleko sta pod tvojim jezikom.« (Vp 4,11)

`Katero veselo sporočilo je tu za posameznike, ki obžalujejo napačne odločitve v izražanju svoje spolnosti? 1 Jn 1,9; Ps 103,12; Iz 55,7; Jn 8,11`
