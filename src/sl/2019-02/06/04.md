---
title:  Ljubeče znanje
date:   07/05/2019
---

Mnogi v Salomonovi pesmi vidijo prizor iz knjige »Vrnitev v Raj«. Čeprav opisan par nista prva človeka, nam pesem v spomin prikliče prvi vrt. Božji načrt, da bosta »eno«, (1 Mz 2,24-25) je z rahločutnimi prispodobami in simboli opisan skozi vso knjigo.

`Kako Salomonova pesem predstavi predanost drug drugemu v zasebnem življenju poročenega para? (Vp 4,7 do 5,1) Kako je temu podoben Pavlov pouk v 1 Kor 7,3-5?`

Salomon jo vabi »pridi«. (Vp 4,8) Njegova nevesta se odzove. Kasneje ona vabi njega: »Moj ljubi naj pride v svoj vrt.« (Vp 4,16) In on se odzove. (Vp 5,1) Sveto pismo nas tukaj uči, da v zakonskem razmerju ni prostora za preračunljivost. Oba zakonca sta v odnos stopila po svoji volji in z ljubeznijo. »Moj vrt« je »njegov vrt«.

»Salomon« in »Sulamitka« sta imeni, ki izhajata iz hebrejske besede shalom in pomeni »mir« ali »celovitost«. Njuno občudovanje je vzajemno. (Vp 4,1-5; 5,10-16) Ravnovesje njunega odnosa je razvidno celo v pesniškem slogu parnih vrstic. Besede »moj ljubi je moj in jaz sem njegova« (Vp 2,16) odmevajo rajski jezik: »To je končno kost iz mojih kosti in meso iz mojega mesa.« (1 Mz 2,23)

`Kako opis zakonske zveze, da sta »se spoznala«, obogati naše razumevanje našega odnosa z Bogom? 1 Mz 4,1.25; 1 Sam 1,19; Lk 1,34; Jn 17,3; 1 Kor 8,3`

Sveto pismo uporabi besedo »spoznati« za intimno zvezo moža in žene. V tem ljubečem »spoznanju« drug drugemu ponudita najbolj skrito notranjost svojega bitja.

Tako se v eno meso združita ne samo dve telesi, marveč tudi dve srci. Beseda »spoznati« opisuje tudi odnos med posameznikom in Bogom. Bistremu kristjanu edinstveno in nežno spoznanje zakona skupaj s tovarištvom, predanostjo in neomejenim veseljem ponuja vpogled v najveličastnejšo in najsvetejšo skrivnost, kar je je kdaj bilo – v občestvo med Kristusom in cerkvijo.
