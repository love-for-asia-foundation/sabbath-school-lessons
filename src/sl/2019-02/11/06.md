---
title:  Tekači enaindvajsetega stoletja
date:   13/06/2019
---

Eugene Peterson v priljubljeni svetopisemski priredbi The Message (Sporočilo) uporabi izraz »sporočilo« povsod, kjer se v Svetem pismu pojavi beseda »evangelij«. Veselo sporočilo o Jezusu je resnično sporočilo, ki ga svet danes potrebuje. Krščanske družine so vabljene, da ga doživijo skupaj in ga oznanijo v svoji kulturi.

`Kako bi povzel »sporočilo« ob uporabi naslednjih besedil? Mt 28,5-7; Jn 3,16; Rim 1,16-17; 1 Kor 2,2; 2 Kor 5,18-21`

Prve novice, ki so jih učenci povsod odnesli, so bile o Jezusovem vstajenju. Krščanske družine se pridružujejo dolgemu nizu oznanjevalcev in oznanjajo: »Obujen je bil od mrtvih!« (Mt 28,7) Resničnost njegovega vstajenja potrjuje vse drugo, kar je Jezus rekel o sebi, Bogu in ljubezni do grešnikov, odpuščanju ter zagotovilu večnega življenja po veri vanj.

Goreč za evangelij. Sveto pismo daje vpogled v velik učinek evangelija na življenje prvih Jezusovih sledilcev. Odprli so svoje domove za proučevanje Svetega pisma; skupaj so molili in jedli, delili denar in druga sredstva ter skrbeli drug za drugega. Po cele družine so sprejele sporočilo. Ali so nenadoma postali brezhibni ljudje? Ne. Ali so bili med njimi enaki prepiri in nesoglasja? Da. A nekako so bili ti Kristusovi sledilci drugačni. Bogu so priznavali vsak svoje potrebe in potrebe drug drugega. Edinost in skladnost doma in cerkve sta imeli prednost, prizadevali so si izpolniti Jezusovo molitev iz Getsemanija. (Jn 17,20-23) Drug drugemu in nevernim so pogumno oznanjali in celo tvegali življenje za verovanje.

Tako naj bi bilo tudi z nami. Tudi v današnji dobi, polni predsodkov do pobožnih reči, se najdejo ljudje, ki radi prisluhnejo. Sveti Duh si srčno želi napolniti človeška srca z radostjo do evangelija. Ko veselo sporočilo resnično postane tako dobro v našem srcu, kakor je v Besedi, bo oznanjanje postalo spontano in neustavljivo.

`Kaj moraš spremeniti v svoji družini, da bi lahko bolje oznanjal »sporočilo«, ki smo ga vabljeni oznaniti?`
