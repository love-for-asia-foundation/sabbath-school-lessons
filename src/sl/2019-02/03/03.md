---
title:  Priprava za poroko
date:   15/04/2019
---

Ena izmed največjih sprememb v človekovem življenju je sklenitev zakona.

Ne poročijo se vsi. Tudi Jezus, naš največji zgled, se ni poročil in enako mnogo svetopisemskih osebnosti.

Mnogi pa se poročijo, zato Sveto pismo ne molči o zakonu, ki je zagotovo ena največjih življenjskih sprememb.

Prva družbena ureditev, ki je omenjena v Svetem pismu, je poroka. Za Boga je tako pomembna, da se iste besede, ki jih je v Edenu o zakonu spregovoril Adamu in Evi, pojavijo še na treh drugih krajih v Svetem pismu. »Zaradi tega bo mož zapustil očeta in mater in se pridružil svoji ženi in bosta eno meso.« (1 Mz 2,24; Mt 19,5; Mr 10,7; Ef 5,31) V teh besedilih izvemo, da s poroko najpomembnejši odnos postane med zakoncema in ta odnos preseže odnos med njima in starši. Med razlogi, da je zakon Bogu tako pomemben, je, da ponazarja odnos med njegovim Sinom, Jezusom, in cerkvijo, njegovo nevesto. (Ef 5,32)

Ko gradimo hišo, moramo preračunati stroške (Lk 14,28-30) – koliko bolj je treba šele razmisliti, ko ustanavljamo dom? Hiša je iz opeke in malte, lesa in železa in stekla. Dom pa iz nematerialnih snovi.

`Katere nujne lastnosti so pomembne za vse vidike življenja, še posebej pa pri ljudeh, ki se pripravljajo na poroko? 1 Kor 13,4-8; Gal 5,22-23`

Priprava na zakon se mora začeti z nami osebno in individualno. Hkrati pa moramo biti pozorni na prihodnjega zakonca in videti, ali nas bo dobro dopolnjeval. Ali je marljiv/a pri delu? (Prg 24,30-34) Ali se hitro ujezi? (Prg 22,24) Ali imava skupen pogled na svet? (2 Kor 6,14-15) Kako mojega bodočega zakonca sprejema moja družina in prijatelji? (Prg 11,14) Ali se zanašam na vero ali zgolj na čustva? (Prg 3,5-6) Odgovori na ta vprašanja lahko prinesejo dosmrtno srečo ali pa žalost.

`Spomni se dobrih zakonov. Katera načela vidiš pri njih, ki bi jih lahko uporabil tudi v drugih medosebnih odnosih?`
