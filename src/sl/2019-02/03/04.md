---
title:  Priprava na starševstvo
date:   16/04/2019
---

Malo stvari lahko tako spremeni naše življenje kakor rojstvo otroka. Nič znotraj družine ne bo več enako.

»Kakor puščice v junakovi roki, takšni so sinovi iz mladosti. Blagor možu, ki je napolnil svoj tul z njimi!« (Ps 127,4-5)

Otroci ne pridejo s priročnikom, ki bi staršem razodel vse, kar morajo vedeti o skrbi zanje in kako se spopasti s težavami, ki se pojavijo. Tudi izkušene starše kdaj spravijo v zadrego dejanja, besede ali vedenje njihovih otrok.

Kakor se je pomembno pripraviti na zakon, je prav tako pomembno, da se ti, ki upajo na starševstvo, pripravijo na to strašansko odgovornost.

`Naslednja poročila o rojstvih so edinstvena, a v njih obstajajo načela, ki jih lahko od tod črpajo bodoči starši. Katera načela so to? 1 Sam 1,27; Sod 13,7; Lk 1,6.13-17.39-45.46-55.76-79`

Kako strašansko odgovornost in priložnost so imeli ti starši. Trije so bili starši prerokov in Izraelovih voditeljev, eden njihovih otrok je postal znanilec obljubljenega Mesija in eden je bil sam Kristus.

In četudi vaš otrok ne bo svetopisemski prerok, se morajo starši pripraviti na to korenito spremembo v življenju.

»Priprava naj se začne še pred otrokovim rojstvom, da se boste lahko uspešno spopadli z zlom.

Če je mati pred otrokovim rojstvom popustljiva, sebična, nepotrpežljiva in oblastna, bodo te lastnosti vidne tudi pri otroku. Tako mnogi otroci že ob rojstvu prejmejo skoraj nepremagljivo nagnjenje k zlu.« /Ellen G. White, The Adventist Home, str. 256/

`Kako lahko odgovornosti opravimo čim bolj pobožno, najsi gre za otroka, ki nam je zaupan v oskrbo, ali pa za odgovornosti do drugih ljudi?`
