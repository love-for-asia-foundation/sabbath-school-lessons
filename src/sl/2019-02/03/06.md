---
title:   Priprava na smrt
date:   18/04/2019
---

Če ob drugem Jezusovem prihodu ne bomo živi, lahko pričakujemo največjo spremembo izmed vseh: smrt. Katera sprememba ima ob poroki in rojstvu največji vpliv na družino, če ne smrt ožjega družinskega člana?

`Kaj Sveto pismo uči o smrti? 1 Kor 15,24-26`

Smrt pride mnogokrat nepričakovano in tragično. Koliko mož, žena in celo otrok se je zjutraj zbudilo in zatem še pred sončnim zahodom zatisnilo oči v smrt? Ali pa so se zjutraj zbudili ter še pred sončnim zahodom izgubili družinskega člana?

Ne morete se pripraviti na smrt, ki je ne pričakujete ne vi ne vaši ljubljeni, lahko pa se prepričate, da ste z vero povezani z Gospodom in vsak trenutek pokriti z njegovo pravičnostjo. (Rim 3,22)

Po drugi strani pa – kaj bi naredili, ko bi vedeli, da imate pred seboj še nekaj mesecev življenja? Nihče zagotovo ne ve, kdaj ga premaga smrt, prav gotovo pa vemo, kdaj se bližamo koncu življenja. Kako pomembno je pripraviti sebe in družinske člane na neizogibno.

`Česa se o pripravi na smrt zase in za družinske člane naučimo iz poslednjih besed, ki jih je David namenil sinu Salomonu? 1 Kr 2,1-4`

Na prvi pogled bi lahko kdo rekel: »Ta pa je dobra! David, ki je umoril Urija, potem ko je prešuštniško zaplodil otroka njegovi ženi, (2 Sam 11) govori sinu, naj hodi po Gospodovi poti.« Po drugi strani pa so morda prav zaradi greha in strašnih posledic, ki so sledile, njegove besede tako mogočne. Brez dvoma se je trudil posvariti sina in ga odvrniti od neumnosti, ki so mu povzročile toliko gorja. David je na grd način spoznal težke lekcije o ceni greha in nedvomno je upal, da lahko sinu prizanese nekaj tega gorja, ki ga je doživel sam.
