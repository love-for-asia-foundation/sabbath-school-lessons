---
title:  Postati eno po njegovi ljubezni
date:   13/05/2019
---

Vam pa naj Gospod nakloni rast in preobilje v ljubezni, s katero ljubite drug drugega in vse, prav kakor jo čutimo mi do vas. 1 Tes 3,12

`Jezus je prosil Očeta, da bi bili njegovi sledilci eno, kakor sta tudi onadva. (Jn 17,22) Povzemi, kaj pravi Jezus, in se posebej osredotoči na vlogo ljubezni, ki je potrebna, da bi se dosegla ta enost.`

V tej molitvi je imel Jezus v mislih edinost med sledilci. Zanjo je nujno, da izkusimo ljubezen agape. Agape je grška beseda za Božjo ljubezen v tej molitvi in drugod po Novi zavezi. Takšna ljubezen je sama Božja narava (1 Jn 4,8) in naj bi bila značilna za Jezusove sledilce. (Jn 13,35) Božja ljubezen za grešno človeško srce ni naravna. V človekovo življenje pride, ko po Duhu z njim prebiva Jezus. (Rim 5,5; 8,9.11)

»Ljubite se med seboj, kakor sem vas jaz ljubil.« (Jn 15,12) Učenec Janez, ki je zapisal te besede, ni bil vedno ljubeč, marveč ošaben, lačen oblasti, kritičen in vročekrven (Mr 3,17; Lk 9,54-55; glej tudi Jezusovo življenje ali Hrepenenje vekov, str. 209/ Kasneje se je spomnil, kako ga je Jezus ljubil kljub tem pomanjkljivostim. Jezusova ljubezen ga je postopoma spremenila in mu dala moč, da je ljubil druge v krščanski edinosti. Zapisal je: »Mi ljubimo, ker nas je On prvi vzljubil;« (1 Jn 4,19) »Če nas je Bog tako vzljubil, smo se tudi mi dolžni ljubiti med seboj.« (1 Jn 4,11)

`Preberi 1 Kor 13,4-8. Poskusi namesto besede ljubezen vstaviti svoje ime. Kako se zdi? Prosi Jezusa, naj te lastnosti ljubezni po svojem Duhu vtke v tvoje življenje. H katerim spremembam te spodbuja Duh, da bi lahko dosegel ta krščanski ideal?`
