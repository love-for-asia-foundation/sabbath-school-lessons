---
title:  "Kristus, središče"
date:   12/05/2019
---

`S katero ponazoritvijo je Pavel opisal novo edinost, ki obstaja med narodi v Kristusu? Kako je Kristus naredil »eno« iz »dveh«? Ef 2,11-22; Gal 3,28`

Kristusov križ odstranja pregrade, ki ločujejo ljudi. Zidovi so ločevali častilce v judovskem templju, moške od žensk in Jude od poganov. Pavel je opisal edinost Judov in poganov v Kristusu ter uporabil izrazje, ki velja enako za druge ločitve med narodi, ljudstvi, družbenimi sloji in spoloma. »V svojem mesu je odpravil postavo zapovedi v predpisih, da bi v sebi iz dveh ustvaril enega, novega človeka. Vzpostavil je mir.« (Ef 2,15) To je veselo sporočilo, ki pomaga parom resnično spoznati »enost« znotraj zakona. Po veri v Kristusa se lahko spravijo tudi dolgo sprte družine.

`Eno je navajati svetopisemska besedila o enosti v Kristusu, nekaj povsem drugega pa je to dejansko doživeti. Katere praktične spremembe prinaša v naše življenje Kristus ter nam omogočajo izkusiti edinost in enost, ki nam je obljubljena? Rim 6,4-7; 2 Kor 5,17; Ef 4,24-32`

»Predstavljajte si velik krog, v katerem od roba do središča poteka veliko črt. Kolikor bliže so te črte središču, toliko bliže so druga drugi. Kolikor bolj se bližamo Kristusu, toliko bliže smo drug drugemu.« /Ellen G. White, The Adventist Home, str. 179/

»Med očetom in sinom, možem in ženo …stoji Kristus, Posrednik, če se tega zavedajo ali ne. Neposredno povezavo zunaj sebe lahko vzpostavimo samo po njem, po njegovi besedi in če mu sledimo.« /Dietrich Bonhöffer, The Cost of Discipleship, str. 108/

`Kako blizu središču kroga je tvoja družina oziroma cerkvena družina? Kaj je še treba podreti, da bi bili odnosi takšni, kakršni morajo biti?`
