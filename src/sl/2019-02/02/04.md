---
title:  Izbira prijateljev
date:   09/04/2019
---

Ena izmed najpomembnejših odločitev v življenju je izbira prijateljev. Ne iščemo jih večino časa; pogosto se prijateljstvo razvije po naravni poti, ko preživljamo z ljudmi čas, če ti uživajo v podobnih rečeh kakor mi.

`Katera načela pri izbiri prijateljev najdemo v naslednjih besedilih? Prg 12,26; 17,17; 18,24-25`

V Prg 18,24 piše, da moramo biti prijateljski, če želimo prijatelje. Včasih ljudje ostanejo sami, saj druge odženejo s čemernostjo in negativnostjo. »Tudi najboljši med nami imamo neljube lastnosti; pri izbiri prijateljev bodimo pozorni na take, ki jih ne bo odgnalo spoznanje, da nismo popolni. Potrebno je vzajemno potrpljenje. Drug drugega moramo ljubiti in spoštovati kljub napakam in nepopolnostim, ki jih prej ali slej vidimo; kajti to je Kristusov Duh. Gojimo ponižnost in nezaupanje vase ter potrpežljivo sprejmimo napake drugih. To bo odgnalo vsako ozkosrčno sebičnost in nas naredilo velikodušne in radodarne.« /Ellen G. White, Pastoral Ministry, str. 95/

Eno izmed najbolj znanih poročil o prijateljstvu govori o Davidu in Jonatanu. Ko bi bil Izraelov prvi kralj in Jonatanov oče Savel zvest in poslušen, bi njegovo kraljestvo trajalo več rodov in Jonatan bi ga nasledil na prestolu. Ko pa se je izkazal nevrednega svojega poklica, je Bog izvolil Davida kot novega Izraelovega kralja ter s tem odvzel Jonatanu to, kar bi mu drugače po pravici pripadalo. To je mogočen primer, kako lahko napačne odločitve enega družinskega člana (Savla) vplivajo na druge (Jonatana).

Jonatan pa ni bil jezen in ljubosumen na Davida. Odločil se je Davidu pomagati, tako da ga je varoval pred jezo svojega očeta Savla. »Jonatanova duša se priklene Davidovi duši in Jonatan ga je ljubil kakor svojo dušo.« (1 Sam 18,1 chr) Kakšen čudovit primer pravega prijateljstva.

`»Ne varajte se. Slabi pogovori kvarijo dobre navade.« (1 Kor 15,33 eku) Kakšne izkušnje imaš s svojimi prijatelji – s temi, ki ti niso hoteli škodovati, pa se je to nazadnje zgodilo? Kako lahko napačne odločitve v prijateljstvu prizadenejo družinske odnose?`
