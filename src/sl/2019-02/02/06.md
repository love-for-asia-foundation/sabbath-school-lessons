---
title:  Izbira poti
date:   11/04/2019
---

Na neki točki se moramo odločiti, kaj želimo s svojim življenjem, delom in poklicno potjo. Če nismo res bogati ali pa doma skrbimo za dom in družino, se moramo odločiti, kako bomo služili denar.

Vsi smo do neke mere omejeni pri izbiri poklicne poti. A kljub temu se lahko odločimo o poklicu v okviru zveličanja v Jezusu Kristusu, kar lahko našemu življenju vlije pomen in smisel. Kar koli torej počnemo, počnimo to v slavo Bogu.

`Katero napako je naredil Salomon in kako se ogniti, da je sami ne ponovimo? Prd 2,1-11`

Ni nujno, da smo bogati, da bi se ujeli v isto past kakor Salomon. »Korenina vsega zla je namreč pohlep po denarju. Po tem so nekateri hlepeli in tako zablodili proč od vere, s tem pa sami sebi zadali veliko bolečin.« (1 Tim 6,10) Človek je lahko reven in prav toliko zaljubljen v denar kakor bogataš.

Res si je treba zaslužiti za preživetje, a ne glede na to, kaj počnemo in koliko zaslužimo, ne malikujmo bogastvu. Mnoge družine so trpele zaradi očeta, ki ga je obsedla želja po velikem zaslužku tako zelo, da je zanemaril družino v gonji po bogastvu. Koliko otrok in žena bi raje živelo skromneje kakor pa v osiromašenem odnosu z možem in očetom. Večinoma imamo ljudje raje prvo kakor drugo.

Bog je od stvarjenja načrtoval, da bo delo del življenja. (1 Mz 2,15) Nevarnost se pojavi, ko postane delo središče našega življenja ali pa sredstvo pridobivanja bogastva zase. To napako je naredil Salomon. Iskal je smisel v tem načrtu in bil celo prepričan, da je ob tem srečen, na koncu pa je ugotovil, da je vse to brez smisla.

`Nekdo je nekoč vprašal: »Koliko ljudi si na smrtni postelji želi, da bi več časa preživeli na delovnem mestu in manj z družino?« Katero pomembno sporočilo je v tem vprašanju?`
