---
title:  Učiti se iz kraljeve napake
date:   16/06/2019
---

`Preberi poročilo o Ezekijevi ozdravitvi in o obisku babilonskih poslancev. 2 Let 32,35.31; Iz 38,39`

Sveto pismo daje vedeti, da so se poslanci zanimali za kraljevo čudežno ozdravljenje. Videti pa je, da je Ezekija molčal o svoji izkušnji. Ni poudaril reči, ki bi lahko srce zainteresiranih poslancev odprle za spoznanje pravega Boga. Nasprotje med njegovo hvaležnostjo za ozdravitev v Iz 38 in njegovim molkom o tem v Iz 39 je očitno.

»Da bi ga preizkusil.« Državniški obisk je bil izredno pomembna priložnost; pa vendar ni nikjer poročila prerokov ali duhovnikov, da bi Ezekija v molitvi prosil za vodstvo. Tudi Bog ni ukrepal. Ezekija je sam in proč od oči javnosti, ne da bi se posvetoval z duhovnimi svetovalci, na videz pustil, da je bilo Božje delo v njegovem življenju in življenju njegovega ljudstva pozabljeno. Morda je bil namen zgodovinarja v 2 Let 32,31 pokazati, kako zlahka lahko Božji blagoslov vzamemo za nekaj samoumevnega in kako hitro deležni Božje milosti postanejo samozadostni.

`Sledi nekaj naukov o zvestobi v domu iz Ezekijeve izkušnje. Katerih se še spomniš?`

Vsak obisk kristjanovega doma je priložnost, da ljudje spoznajo Kristusove sledilce.

Redki obiskovalci bodo načeli pogovor o duhovnem. Kristjani morajo znati z občutkom in na primeren način najti priložnost oznaniti veselo sporočilo.

Kristjani niso poklicani razkazovati svoje materialne blaginje ali dosežkov, četudi priznavajo, da je vse to od Boga. Poklicani so oznanjati odlike tistega, ki jih je poklical iz teme v svojo čudovito luč, (1 Pt 2,9) ali uporabiti Ezekijevo izkušnjo kot simbol, da so umirali, Kristus pa jih je ozdravil; bili so mrtvi v grehu, in Kristus jih je obudil ter posedel v nebesih. (Ef 2,4-6)

`Kako lahko svoj dom uporabiš za oznanjevanje? Kako bi lahko vero v Kristusa obiskovalcem svojega doma povedal bolj naravnost?`
