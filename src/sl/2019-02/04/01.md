---
title:  Kadar si sam
date:   20/04/2019
---

### Preberi pred proučevanjem:
Prd 4,9-12; Flp 4,11-13; 1 Kor 7,25-34; Mt 19,8; 1 Mz 37,34; Iz 54,5

> <p>Ključno besedilo:</p>
> Gospod Bog je rekel: »Ni dobro za človeka, da je sam; naredil mu bom pomoč, ki mu bo primerna.« 1 Mz 2,18

Pred leti je v časopise prišla presenetljiva in hkrati boleča novica. Mladenko so našli mrtvo v njenem stanovanju. Že sama smrt je bila tragična, vse skupaj pa je še poslabšalo dejstvo, da je bila mrtva 10 let, preden so jo odkrili. 10 let! Ljudje so si zastavljali vprašanja: Kako je lahko bila toliko časa mrtva, ne da bi kdo v tem velikem mestu s toliko prebivalci in s toliko sredstvi obveščanja to odkril?

Res, da je zgodba drastična, a je resnična: mnogi trpijo zaradi osamljenosti. Leta 2016 je The New York Times objavil članek z naslovom »Raziskovalci se spopadajo z epidemijo osamljenosti«. Težava je zelo resnična.

Ljudje že od stvarjenja nismo načrtovani za samoto. Od Edena dalje naj bi živeli v občestvu z drugimi ljudmi. S pojavom greha ni bilo nič več tako kakor prej. Ta teden si bomo ogledali tematiko tovarištva in osamljenosti v različnih življenjskih obdobjih, s katero smo se verjetno vsi med nami že srečali. Če se nisi, se imej za srečnega.
