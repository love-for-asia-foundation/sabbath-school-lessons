---
title:  Tovarištvo
date:   21/04/2019
---

`O katerem življenjskem načelu se na splošno govori v Prd 4,9-12?`

Le redki zmorejo sami. Tudi če smo volk samotar in nam je to všeč, si prej ali slej zaželimo družbo in jo tudi iščemo, ko nastane potreba. Prav zares smo bili ustvarjeni za skupnost, občestvo. Kako srečni so ljudje, ki imajo družinske člane za tolažbo in podporo v potrebi.

Žal so v naši cerkvi, na delovnem mestu in v naših skupnostih ljudje, ki nimajo koga, na kogar bi se obrnili ne samo v stiski, marveč niti za pogovor ob koncu dneva. Občutek osamljenosti nas lahko prevzame kadar koli. Neporočen moški je dejal: »Najtežji dan je zame nedelja. Med tednom sem obdan z ljudmi na delu. V soboto vidim ljudi v cerkvi. V nedeljo pa sem sam.«

`Katera načela lahko razpoznamo iz naslednjih besedil, še posebej kadar smo osamljeni? Jn 16,32-33; Flp 4,11-13`

Kot kristjani imamo tudi prijateljski odnos z Bogom. Bližina z njim nas tolaži. Bogu pa bližina z Adamom ni preprečila, da ne bi dejal: »Ni dobro, da je človek sam.« (1 Mz 2,18) Bog je vedel, da Adam kljub občestvu z njim v svetu, ki ga greh še ni prizadel, potrebuje tovariša. Koliko bolj ga torej potrebujemo mi.

Nikar pa ne domnevajmo, da človek ne more biti osamljen, ker je okoli nas toliko ljudi. Nekaj najbolj osamljenih živi v ogromnih mestih, kjer se pogosto pomenkujejo z drugimi. Če si ob kom, še ne pomeni, da se ne počutiš osamljenega in odtujenega in si želiš prijatelja.

`Ni vedno preprosto vedeti, kdo je osamljen, odtujen, zavrnjen ali pa prizadet in potrebuje koga vsaj za pogovor. Kako si lahko dejavno bolj pozoren na takšne?`
