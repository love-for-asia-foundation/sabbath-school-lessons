---
title:  Smrt in osamljenost
date:   24/04/2019
---

Nekoč je nekdo vprašal: V čem se ljudje in kokoši razlikujejo glede smrti? Odgovor je, da oboji sicer umrejo, ampak le ljudje vedo, da bodo umrli. Kokoši tega ne vedo. In to spoznanje o neizbežni smrti zelo vpliva na naše zdajšnje življenje.

Vse odnose – z zakonom vred – prej ali slej pokonča naša največja sovražnica smrt. Ni pomembno, kako tesna je zveza, kako globoka ljubezen, kako dobro tovarištvo, koliko časa sta preživela skupaj – ljudje vemo, da bomo nekega dne umrli, in ko umremo, preneha sleherni odnos. Takšna je naša usoda od prvega greha naprej in tudi bo vse do Jezusove vrnitve.

Sveto pismo ne piše, kdo je umrl prvi: Adam ali Eva, a moralo je biti izredno boleče za preživelega, saj smrt sprva ni bila nameravana kot del življenja. V prejšnjem nauku smo spoznali, da sta žalovala že zaradi enega odpadlega lista, samo predstavljaj si, kaj je preživeli preživljal ob zakončevi smrti.

Težava je, da smo smrti tako vajeni, da jo jemljemo za nekaj samoumevnega. Pa ni bila mišljena kot nekaj, kar naj bi človek doživel. Še danes se trudimo, da bi jo osmislili, pa ne gre.

`Česa nas naslednja besedila učijo o smrti in človeškem boju z njo? Iz 57,1; Raz 21,4; 1 Tes 4,17-18; Mt 5,4; 2 Sam 18,33; 1 Mz 37,34`

Brez dvoma se vsi srečamo s smrtjo, pa tudi s smrtjo drugih, ljubljenih ali najtesnejših tovarišev. Prej ali slej bomo mnogi med nami stopili v čas, obdobje osamljenosti, ki jo prinese smrt bližnjega. Težko je, boli in v takšnih časih se lahko in se tudi moramo oprijeti Božjih obljub. Kaj pa imamo navsezadnje v tem svetu greha, trpljenja in smrti, če ne obljube?

`Kako lahko tvoja cerkev pomaga osamljenim zaradi smrti ljubljenega?`
