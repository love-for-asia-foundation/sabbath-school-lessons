---
title:  Za globlje proučevanje
date:   26/04/2019
---

»Enoh je v dejavnem življenju neomajno ohranjal občestvo z Bogom. Kolikor bolj je delal in kolikor bolj je bilo delo naporno, toliko bolj vztrajne in goreče so bile njegove molitve. Za določena obdobja se je izključil iz družbe. Ko je bil nekaj časa z ljudmi in se jim trudil biti v korist z znanjem in zgledom, se je umaknil in preživel čas v samoti, kjer je bil lačen in žejen božanskega spoznanja, ki ga lahko da samo Bog. Ob takšnem občestvu z Bogom je vse bolj odseval Božjo podobo. Njegovo obličje je odsevalo sveto svetlobo, luč, ki je sijala z Jezusovega obličja. Ko se je vračal s teh srečanj z Bogom, so tudi neverni s strahospoštovanjem na njegovem obličju razpoznali odtis nebes.« /Ellen G. White, Gospel Workers, str. 52/ Poročilo o Enohu je spodbudno in vsebuje mogočno sporočilo o teh, ki se odločijo preživeti čas v samoti, vendar se mnogi spopadajo s samoto, za katero niso prosili. Ne želijo biti sami. Vedno lahko imamo radostno občestvo z Gospodom, ki je vsepovsod navzoč, a včasih hrepenimo po človeškem tovarištvu in prijateljstvu. Nujno je, da smo se kot cerkev pripravljeni podati k vsem, ki morda sedijo ob nas vsako soboto, pa vendar preživljajo strašansko obdobje osamljenosti. Če si sam ta, ki preživljaš takšno obdobje, poišči koga, ki mu lahko znotraj cerkve zaupaš, in mu daj to vedeti. Mnogokrat ljudje ne vemo, kaj človek doživlja, če ga samo pogledamo. Nekaterim se ni težko skrivati za masko.

**Vprašanja za pogovor**

`1. 	Kako se lahko tvoja cerkev nauči biti bolj občutljiva za potrebe osamljenih v vaši cerkvi?`

`2. 	»Tega ne pravim, ker bi mi česa manjkalo, saj sem se navadil, da sem zadovoljen v vsakršnem položaju.« (Flp 4,11) Preberite širši okvir Pavlovih besed. Kako se naučimo to uporabiti zase? Zakaj moramo previdno uporabljati ta navedek za ljudi, ki trpijo?`

`3. 	Pogovarjaj se o času, ko si bil osamljen. Kaj ti je pomagalo? Kaj te je prizadelo? Ali si spoznal kaj, kar lahko pomaga drugim?`
