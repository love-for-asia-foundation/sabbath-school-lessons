---
title:  Izguba življenja
date:   30/05/2019
---

Ljudje poznamo resničnost smrti. O njej beremo, jo vidimo in smo se morda celo srečali z njo.

`Kako je opisana smrt in zakaj? 1 Kor 15,26`

Kdo ni ob izgubi ljubljenega sam izkusil, kako velika sovražnica je smrt? Po drugi strani pa lahko pomaga. Kajti če zapreš oči v Gospodu, se zdi kakor trenutek, ko odpreš oči in vstaneš v nesmrtnost. »Smrt je malo pomembna zadeva za vernika. … Za kristjana je smrt samo spanje, trenutek tišine in teme. Njegovo življenje je skrito s Kristusom v Bogu in ›kadar se prikaže Kristus, ki je naše življenje, tedaj se prikažete tudi vi z njim v slavi.‹ (Kol 3,4)« /Ellen G. White, Jezusovo življenje ali Hrepenenje vekov, str. 593/

Živi – preostali prijatelji ali družinski člani, so ti, ki vedo, kaj je bolečina in žalovanje za umrlim. Dejstvo je, da je žalovanje naravni in normalni odziv na izgubo. Kadar umre kdo, ki ga ljubimo, doživimo čustveno trpljenje.

Potek žalovanja pa ni za vse enak, večinoma gredo ljudje skozi različna obdobja. Prvi in najbolj običajni odziv na smrt ljubljenega sta pretres in zanikanje, tudi tedaj ko je bila smrt pričakovana. Pretres je čustvena zaščita, da nas izguba ne bi prehitro premagala, in lahko traja od dva do tri mesece. Greste lahko tudi skozi čas, ko boste stalno mislili na ljubljenega, tudi med običajnimi vsakodnevnimi opravili. Pogovori bodo velikokrat nanesli na vašo izgubo ali ljubljenega. To obdobje lahko traja od pol do enega leta.

Obdobje obupa ali potrtosti je dolgo obdobje žalovanja in verjetno gre za najbolj bolečo in najbolj razvlečeno obdobje za užaloščenega, v katerem se postopoma sprijazni z resničnostjo izgube. V tem obdobju lahko doživljate širok razpon čustev, kot so jeza, krivda, obžalovanje, žalost in tesnoba. Namen žalovanja ni odstraniti bolečino ali spomine na izgubljeno osebo. V zadnjem obdobju okrevanja se začnete ponovno zanimati za vsakodnevne dejavnosti in delovati normalno.

`Kaj tolažilnega najdeš v naslednjih besedilih? Rim 8,31-39; Raz 21,4; 1 Kor 15,52-57`
