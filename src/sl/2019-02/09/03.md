---
title:  Izguba zaupanja - I
date:   27/05/2019
---

Vsi smo grešni, nepopolni ljudje, ki se tu in tam izkažemo za nevredne zaupanja človeku, ki nam je zaupal. In kdo še ni bil žrtev izdaje zaupanja? Čeprav so takšne izgube zaupanja hude, je vedno še veliko huje, kadar nas izda družinski član ali pa ga izdamo mi.

Včasih se zdi laže prekiniti odnos in zbežati, ko vidimo, da ni vreden obnove. Ni pa preprosto, kadar gre za družinskega člana, še toliko bolj, če gre za zakonca. Lahko bi rekli, da je eden od namenov zakona, da nas nauči, kako obnoviti načeto zaupanje.

`Kako lahko pozdravimo in rešimo zaupanje in odnos? 1 Pt 5,6-7; 1 Jn 4,18; Jak 5,16; Mt 6,14-15`

Obnova uničenega zaupanja je podobna potovanju; po en korak naenkrat. Potovanje se začne z iskrenim priznanjem, da smo koga prizadeli, in s priznanjem resnice, ne glede na prestopek ali človeka.

Kadar je vzrok nesreče prešuštvo, se zdravljenje začne, ko storilec prizna. Del zdravljenja je tudi to, da mora priznanje spremljati storilčeva popolna iskrenost. Nič ne sme ostati skrito, kajti ko bo prišlo na plano, bo uničilo na novo vzpostavljeno zaupanje. Ko pa je zaupanje prelomljeno drugič, ga je veliko teže obnoviti kakor prvič.

Obnova zaupanja zahteva čas in potrpljenje. Kolikor resnejši je prestopek, toliko več časa bo potrebno, da se odnos obnovi. Sprejmite dejstvo, da boste včasih imeli občutek, da naredite dva koraka naprej in tri nazaj. En dan se bo zdelo, kakor da obstaja upanje za jutri, in naslednji dan boste imeli občutek, kakor da tečete nazaj. Vedite, da je mnogim uspelo obnoviti načet odnos in razviti še globlji, bolj intimen, zadovoljujoč in srečen zakon.

`Katera načela iz zdravljenja zakona lahko uporabimo v drugih primerih načetega zaupanja? Ali se lahko zgodi, da pride do odpuščanja, zaupanja pa ni več?`
