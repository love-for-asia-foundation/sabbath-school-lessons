---
title:  Radost in odgovornost starševstva
date:   21/05/2019
---

`Kaj je temeljno sporočilo in katera pomembna načela naj bi si zapomnili zase in za svoj način življenja iz Ps 127?`

Kadar želite pripraviti svojo najljubšo hrano, se ravnate po receptu. Če uporabite vse potrebne sestavine in greste po korakih, v večini primerov dobite želeno jed. Starševstvo pa ni podobno kuhariji. Noben otrok ni kopija drugega in četudi naredite vse kakor pri drugih otrocih, lahko postane drugačen. Morda zaradi drugega spola, vrstnega reda pri rojstvu, njihovega temperamenta ali pa številnih drugih razlogov. V Božjem načrtu je, da bi starši otroke vodili in učili ljubiti Boga in mu biti poslušni. (5 Mz 6,4-9; Ps 78,5-7) Božje navodilo za starše se glasi: »Vzgajaj otroka primerno njegovi poti, tudi ko se postara, ne bo krenil z nje,« (Prg 22,6) ne pa bedi nad otrokom, da se ne bo napačno odločal.

Res, da želimo videti, kako naš ljubljenec, nemočen majhen človek zraste v neodvisnega, uspešnega odraslega, vendar je naša naloga ta, da spozna in ljubi Jezusa Kristusa ter mu služi. Starši lahko sledimo duhovnemu razvoju otroka, ki je podan v 5 Mz 6. Zapisani so 4 pomembni pogoji: da poznamo Gospoda, našega Boga, (5 Mz 6,4) da ga ljubimo iz vsega srca, (5 Mz 6,5) da cenimo njegovo besedo (5 Mz 6,6) in da otrokom povemo, da ga poznamo. (5 Mz 6,20-23)

5 Mz 6 vsebuje dve pomembni načeli. Prvo načelo je – »poučuj-govori«. (5 Mz 6,7) Poučevanje se nanaša na formalno izobrazbo, govorjenje pa na neformalno pridobljeno znanje. V obeh primerih pride do izročanja svetopisemske resnice znotraj odnosa starš-otrok. Formalno poučevanje se lahko zgodi znotraj družinskega bogoslužja, ko z njimi proučujemo Božjo besedo. Neformalno pa se zgodi spontano v vsakodnevnem življenju in je celo pomembnejše. Vsakodnevni dogodki lahko postanejo učinkovito orodje za prenašanje svetopisemske resnice. (1 Mz 18,19) Drugo načelo je »priveži-zapiši«. (5 Mz 6,8-9) Duhovna resnica mora biti zvezana z našimi dejanji (rokami) in vedenjem (glavo), prav tako pa mora biti zapisana v naše zasebno (podboj) in javno (vrata) življenje. Iz našega srca in doma se mora preseliti v svet.
