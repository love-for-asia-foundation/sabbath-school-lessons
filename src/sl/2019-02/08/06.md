---
title:  Boj za izgubljenega otroka
date:   23/05/2019
---

`Preberi Prg 22,6. Kako razumeš to besedilo? Ali je to jamstvo, obljuba ali verjetnost?`

Včasih kot starš narediš vse, kar je v tvoji moči – poučuješ otroka o pravičnih rečeh, živiš po svojem spoznanju Boga, ga pošlješ v dobro šolo, redno obiskuješ cerkev, si misijonsko dejaven skupaj z njimi – oni pa opustijo vero, v kateri si jih vzgajal. Bolečina je mukotrpna in niti za trenutek ne prenehaš skrbeti za njihovo zveličanje. Vzrok ni nujno krivda staršev. Otroci imajo svojo voljo in so sami odgovorni Bogu za svoja dejanja.

Nekateri jemljejo besede »še ko se postara, ne krene z nje« kot obljubo, zagotovilo, da bo dobro starševstvo vedno obrodilo otrokovo zveličanje. A Pregovori nam velikokrat podajajo načela in ne vedno brezpogojnih obljub. Iz tega besedila lahko povzamemo zagotovilo, da bodo nauki iz otroštva trajali vse življenje. Vsak otrok doseže starost, pri čemer ali sprejme dediščino svojih staršev za svojo ali pa jo zavrže. Starši, ki so svoje otroke oskrbeli z dobro vzgojo, imajo zagotovilo, da bo to, kar so naučili otroka, ostalo z njim, če pa otrok to opusti, bo seme v njegovem srcu stalno klilo v njem in ga klicalo nazaj. Biti dober starš je naša odločitev; kakšni pa bodo otroci, pa je njihova odločitev.

Kaj naj bi naredil starš, ko se otrok odvrne? Izroči naj otroka Bogu v goreči molitvi. Če kdo razume tvojo bolečino, jo Bog, saj se milijarde njegovih otrok odvrača od njega, ki je popoln starš. Svoje izgubljene otroke lahko podpirate z ljubeznijo in molitvijo ter ste jim pripravljeni stati ob strani, ko se borijo z Bogom.

Naj vas ne bo sram prositi za pomoč v molitvi, ne krivite sebe in ne osredotočite se toliko na izgubljenega, da pozabite na preostanek družine. Biti starš izgubljenemu otroku lahko razdeli družino; zato se dogovite z zakoncem in otroku postavite jasne meje. Vedite, da Bog ljubi vašega otroka bolj kakor vi sami, glejte optimistično v prihodnost in sprejmite dejstvo, da je vaš otrok Božje delo v nastajanju.

`Povsem naravno je, da v takšnih razmerah krivite sebe. Četudi ste naredili napake, se je bolje osredotočiti na prihodnost in druge Božje obljube. Zakaj? Flp 3,13`
