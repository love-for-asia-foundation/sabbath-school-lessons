---
title:  Starši brez otrok
date:   19/05/2019
---

`Preberi 1 Mz 18,11; 30,1; 1 Sam 1,1-8; Lk 1,7. Kaj imajo ti ljudje skupnega? Kako je Bog uslišal njihova hrepenenja?`

Otroci so blagoslov. Bog pa iz nekega razloga ne blagoslovi vseh z otroki. Nekateri upajo in molijo za družino, in Bog milostno usliši njihovo prošnjo; včasih kar čudežno kakor je bilo pri Sari; pri drugih pa molči kljub njihovim gorečim prošnjam pred Božjim prestolom. Vsakič, ko vidijo prijateljice, hvalijo Boga za njihovo nosečnost, in ko pozdravljajo njihove otročiče, to še poglobi njihove rane, ko se spomnijo na svoje prazno gnezdo. Že nedolžna vprašanja, kakršno je: »Koliko otrok pa imate vi?« so lahko boleč opomnik na to, da same ne spadajo med te srečnice, čeprav si to srčno želijo.

Kdor je doživel kaj takšnega, naj ve, da Bog razume njihovo bolečino. Psalmist je o Bogu zapisal: »Pota mojega begunstva so ti znana, moje solze so spravljene v tvojem mehu. Mar niso zapisane v tvoji knjigi?« (Ps 56,9 eku) Četudi se zdi, da molči: »Kakor se oče usmili otrok, se usmili Gospod njih, ki se ga boje.« (Ps 103,13 chr)

Nekateri pa se iz različnih razlogov odločijo, da otrok ne bodo imeli. Človek zlahka razume, zakaj se kdo v svetu, kakršen je naš, tako poln trpljenja, bolečine, zla in nesreč, odloči, da vanj ne bo rojeval otrok. V nekaterih primerih pa se ljudje odločijo otroke posvojiti; tako lahko vzgajajo otroke, ki so že tukaj, in jim dajo priložnost za boljše življenje, kakor bi ga sicer imeli.

Naš svet je zapleten kraj in zelo verjetno bomo naleteli na vse vrste ljudi v različnih razmerah, ki imajo otroke ali pa jih nimajo. V katerih koli okoliščinah, smo lahko prepričani, da nas Bog ljubi in nam želi dober konec. Hkrati pa ne pozabimo biti kar se da občutljivi do ljudi, ki iz kakršnega koli razloga nimajo otrok.

`Jezus nikoli ni imel svojih otrok. Ali je v tem dejstvu kakšen nauk za nas?`
