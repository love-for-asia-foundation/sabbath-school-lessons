---
title:  Samohranilstvo
date:   20/05/2019
---

Svet se spopada tudi s pojavom samohranilstva, kar pomeni, da za otroka skrbi samo ženska – ni pa vedno tako.

Včasih ob misli na samohranilko pomislimo na žensko, ki je spočela otroka zunaj zakonske zveze. Ni vedno tako. Agara  je bila prisiljena imeti otroka z Abrahamom in potem tudi prisiljena s sinom oditi. (1 Mz 16,3-4; 21,17) Batseba je zanosila z mogočnikom. (2 Sam 11,4-5) Elija je bil poslan v Sarepto pomagat samohranilki, ki je bila vdova. (1 Kr 17,9) Ko je Jezus začel službo, je bil njegov očim Jožef že mrtev, Marija pa je bila vdova in samohranilka. »Smrt ji je vzela Jožefa, ki je z njo delil skrivnost o Jezusovem rojstvu. Nikogar več ni imela, ki bi mu lahko priznala svoje upe in bojazni. Pretekla dva meseca sta bila zanjo zelo mučna.« /Ellen G. White, Jezusovo življenje ali Hrepenenje vekov, str. 93/

Biti samohranilec je morda ena izmed najtežjih nalog. Mnogi se bojujejo s težavami, kakršne so denar, dogovori z drugim staršem ali pa preprosto najti čas zase ali Boga ter se sprašujejo, ali bodo spet kdaj ljubljeni.

`Katere obljube najdeš s samohranilci vred v naslednjih vrsticah: Jer 31,25; Mt 11,28; Jer 29,11; 32,27; Prg 3,5-6; Iz 43,1-2`

Kot cerkev imamo odgovornost pomagati samohranilcem. Jakob je zapisal: »Čista in neomadeževana pobožnost pred Bogom in Očetom je to: skrbeti za sirote in vdove v njihovi stiski.« (Jak 1,27) Lahko bi dodali »ter samohranilcem v njihovi stiski«. Pomoč, ki jo ponujamo, ni nujno finančna. Lahko jim ponudimo odmor, ko jim čuvamo otroke, da lahko kaj postorijo, počivajo, molijo in proučujejo Božjo besedo. Lahko smo mentorji njihovim otrokom ali pa jim pomagamo postoriti kaj okoli hiše. Lahko smo Božje roke in samohranilcem pomagamo na številne načine.

`Razmisli, kaj lahko narediš, da bi samohranilce spodbudil in jim pomagal, ne da bi jih obsojal, ker so v takšnih razmerah.`
