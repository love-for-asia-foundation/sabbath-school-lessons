---
title:  Starševstvo kot oblika pridobivanja učencev
date:   22/05/2019
---

`Preberi 1 Mz 18,18.19 in 1 Sam 3,10-14. Primerjaj ta dva očeta. Kaj so bili sadovi njunih slogov starševstva?`

Starši imajo odgovornost, da iz otrok naredijo učence, učence samega Jezusa. So starši, ki verjamejo, da morajo svoje otroke telesno kaznovati, da bi se ti učili in popravljali napake – koliko bolj jih kaznujejo, toliko bolje naj bi bilo. (Prg 22,15; 23,13; 29,15) Takšna besedila so bila zlorabljena za zlorabo otrok in prisilo v popolno pokoritev, vendar je to pogosto vodilo le v upor proti staršem in Bogu.

Sveto pismo starše uči otroke vzgajati prijazno (Ef 6,4; Kol 3,21) in jih poučevati v pravičnosti. (Ps 78,5; Prg 22,6; Iz 38,19; Jl 1,3) Starši naj bi skrbeli za otroke (2 Kor 12,14) in jim bili dober zgled. (1 Mz 18,19; 2 Mz 13,8; Tit 2,2) Rečeno nam je, naj dobro vodimo svoj dom (1 Tim 3,4-5.12) in vzgajamo otroke, (Prg 29,15.17) hkrati pa odsevamo Božjo ljubezen. (Iz 66,13; Ps 103,13; Lk 11,11)

Žal pa Sveto pismo vsebuje poročila staršev, ki so zašli. Izak in Rebeka sta imela vsak svojega ljubljenčka Ezava in Jakoba, (1 Mz 25,28) Jakob pa je kasneje enako počel z Jožefom. (1 Mz 37,3) Čeprav je bil Eli verski vodja, ni znal vzgojiti otrok. (1 Sam 3,10-14) Samuel, ki ga je prav tako vzgojil Eli, pa je bil zelo nedosleden oče. (1 Sam 8,1-6) Kralj David, ki je prešuštvoval in naročil umor, je učil otroke, ki so sledili njegovemu zgledu. Kralj Manasej je žrtvoval svoje otroke demonom (2 Kr 21,1-9) in enako kralj Ahaz. (2 Kr 16,2-4)

Na srečo pa najdemo v Svetem pismu tudi primere dobrega starševstva. Mardohej je bil čudovit krušni oče Hadasi, kraljici Esteri, (Est 2,7) in Job je redno molil za svoje otroke. (Job 1,4-5) V vseh teh primerih, dobrih in slabih, najdemo lekcije o starševstvu.

`Česa se lahko naučimo iz primerov starševstva v Svetem pismu? Kako lahko uporabimo ta načela v naših pogovorih z vsemi, ki niso naši otroci?`
