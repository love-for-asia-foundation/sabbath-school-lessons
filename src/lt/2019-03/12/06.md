---
title:  V. Balsas neturintiems balso
date:   19/09/2019
---

Saliamonas rašė, kad yra „laikas tylėti ir laikas kalbėti“ (Mok 3, 7). Jis buvo teisus, ir visiems sudėtinga užtikrinti šią pusiausvyrą. Tačiau kalbant apie engiamųjų ir balso neturinčių gynimą bei pastangas nugalėti blogį gerumu, ar įmanoma, kad kaip bažnyčia padarėme klaidą pernelyg tylėdami, kai mūsų balsas turėjo būti girdimas?

Krikščionys dažnai kalbėjo apie tai, kad yra Jėzaus rankos ir kojos, rodydami į raginimą praktiškai tarnauti kitiems, kaip to norėtų Jėzus. Tačiau pranašiškame vaidmenyje, kaip parodyta Rašte, Dievas pirmiausia kviečia vyrus ir moteris būti Jo balsu, ir jiems kalbant Dievo vardu, taip pat kalbėti už tuos, kuriuos Dievas nori apginti (žr. Ps 146, 6–10).

`5. Perskaitykite Iz 58, 1–10. Ką ši žinia, užrašyta konkrečiu laiku, konkrečioje vietoje ir konkrečiame kontekste, šiandien turėtų pasakyti mums, kitu laiku, kitoje vietoje ir kitame kontekste? Kas iš tikrųjų pasikeitė nuo to laiko, kai Izaijas tai užrašė, ir šiandienio mūsų pasaulio?`
														
Pranašo raginimas teisingumui niekada nebuvo kelias į populiarumą. Tačiau skatinami Dievo pavedimo, suprasdami Dievo uolumą teisingumui, užjausdami vargšus ir engiamuosius dėl jų padėties, siekdami geriausio savo visuomenei, šie pranašai išdrįso būti bebalsių balsu, nepaisant priešpriešos, nepatogumų ir pavojų (žr. 1 Pt 3, 17).

Atsižvelgiant į mūsų su Evangelija susijusį supratimą ir raginimą atspindėti Jėzų pasauliui, septintosios dienos adventistai taip pat gali pasiūlyti daug gerų dalykų, susijusių su sprendimais dėl blogio pasaulyje.

Pavyzdžiui: „Septintosios dienos adventistai tiki, kad skurdo ir su juo susijusios neteisybės mažinimas yra svarbi krikščioniškos socialinės atsakomybės dalis. Raštas aiškiai atskleidžia ypatingą Dievo rūpestį vargšais ir Jo lūkesčius, kaip Jo sekėjai turėtų reaguoti į tuos, kurie negali pasirūpinti savimi. Visi žmonės yra sukurti pagal Dievo paveikslą ir yra Dievo palaiminimo gavėjai (Lk 6, 20). Darbuodamiesi su vargšais mes sekame Jėzaus pavyzdžiu ir mokymu (Mt 25, 35–36). Kaip dvasinė bendruomenė septintosios dienos adventistai pasisako už teisingumą vargšų atžvilgiu ir kalba ‘už tą, kuris pats už save negali kalbėti, ir dėl skurdžiaus teisių‘ (Pat 31, 8) ir pasisako prieš tuos, kurie varžo ‘vargdienių teises‘ (Iz 10, 2). Mes bendradarbiaujame su Dievu, kuris ‘gina vargšo reikalus‘ (Ps 140, 12)“ (Seventh-day Adventist Official Statement on Global Poverty, June 24, 2010).
