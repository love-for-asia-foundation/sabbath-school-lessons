---
title:  I. Karalystės prioritetai
date:   15/09/2019
---

Kaip paaiškina Jėzaus mokslas ir rašiusieji Naująjį Testamentą, pasirenkantieji gyventi kaip Dievo karalystės nariai, laikosi kitokių vertybių ir prioritetų nei pasaulis.

`1. Perskaitykite Mt 6, 25–33. Koks patikinimas mums užrašytas šiose eilutėse ir kaip jis turėtų paveikti mūsų prioritetus?`
														
Jėzus mokė, kad gyvybė yra „daugiau už maistą ir kūnas – už drabužį“ (Mt 6, 25). Šie dalykai, žinoma, yra svarbūs, bet mes turime juos matyti Dievo karalystės šviesoje, o tai reiškia, kad turime iš naujo nustatyti savo gyvenime realius ir praktinius prioritetus. Mums pripažinus, kad visas Raštas ragina rūpintis kitais, šis pašaukimas taip pat tampa vienu iš prioritetų mums, siekiantiems sekti Jėzaus pėdomis. Idealiu atveju šis pašaukimas turėtų padėti mums mažiau dėmesio skirti sau ir daugiau kitiems.

Šie skirtingi prioritetai taip pat keičia mūsų santykius su turinčiaisiais valdžią mūsų ir engiamųjų atžvilgiu. Nors Raštas nurodo krikščionims gerbti ir paklusti valdžiai kiek įmanoma (žr., pvz., Rom 13, 1–7), taip pat pasitaiko aplinkybių, kai tenka pakartoti Petro žodžius: „Dievo reikia klausyti labiau negu žmonių“ (Apd 5, 29). Jėzus užtikrino šių dviejų principų pusiausvyrą taip atsakydamas į klastingą klausimą: „Atiduokite tad, kas ciesoriaus, ciesoriui, o kas Dievo – Dievui“ (Mt 22, 21).

Turintieji galią valdžioje ar kitur dažnai taiko ir išlaiko šią galią grasinimais ar jėga. Kaip matėme Jėzaus gyvenime, ištikimybė ne visada ir ne kiekvienomis aplinkybėmis reikalauja pasyvumo blogio akivaizdoje. Pavyzdžiui, kalbėdama apie vergiją Amerikoje, E. Vait rašė: 

> <p></p>
> „Kai žmonių įstatymai prieštarauja Dievo Žodžiui ir Įstatymui, mes turime paklusti pastarajam, nepaisant galimų padarinių. Mūsų krašto įstatymui, reikalaujančiam grąžinti vergą jo šeimininkui, mes neturime paklusti; ir turime priimti šio įstatymo pažeidimo padarinius. Vergas nėra jokio žmogaus nuosavybė. Dievas yra jo teisėtas šeimininkas, o žmogus neturi teisės į Dievo kūrinį ir laikyti jį nuosavybe“ (Testimonies for the Church, vol. 1, 201 p.).

`Kur yra riba tarp paklusnumo valdžiai ir pastovėjimui už tuos, kurie gali būti priespaudos aukos?`
