---
title:  V. Žmogiškosios šeimos tinklas
date:   04/07/2019
---

Atėjus nuodėmei, pasaulio būklė laipsniškai vis blogėjo. Pirma žmogžudystė, kurią lėmė pavydas, nesusipratimas ir pyktis, buvo susijusi su broliais. Dievui teiraujantis Kaino dėl jo nuodėmės, jo atsakymas tikriausiai yra ironiškas ir retorinis: „Ar aš savo brolio sargas?!“ (Pr 4, 9), ir numanomas atsakymas į Dievo klausimą buvo: „Taip, tu tikrai esi savo brolio sargas“.

`5. Perskaitykite Pat 22, 2. Ką reiškia šis, atrodo, paprastas teiginys? Ką jis mums sako apie mūsų santykį su žmonėmis?`

Kiekvienas mūsų sutiktas asmuo yra Dievo kūrinys, padarytas pagal Jo paveikslą, ir dalis santykių tinklo, jungiančio mus visus Dievo kūrinijoje, nors susiskaldžiusioje ir palaužtoje. 

> <p> </p>
> „Mes visi esame žmonijos audekle. Blogis, ištinkantis kurią nors didžiosios žmonijos brolijos dalį, kelia pavojų visiems“ (E. G. White, „The Ministry of Healing“, 345 p.). Patinka tai ar ne, dėl šio bendrojo ryšio mums tenka Dievo pavesta atsakomybė Dievui ir vieni kitiems (žr. Mt 22, 37–39).

Visame Rašte kartojasi teiginys, kad Dievas yra mūsų Kūrėjas. Būtent tai yra viena iš priežasčių, dėl kurios turime prisiminti sabatą (žr. Iš 20, 11) ir garbinti Dievą paskutiniaisiais laikais (žr. Apr 14, 7). Tai taip pat yra pagrindinė paskata rūpintis kitais, rūpintis tais, kuriems pasisekė mažiau.

Mus visus sieja bendra kilmė Dieve. „Kas skriaudžia vargšą, tas įžeidžia jo Kūrėją, o kas pasigaili beturčio, tas teikia Jam garbę“ (Pat 14, 31). Ar šis ryšys gali būti aiškesnis?

Dievas kaip mūsų Kūrėjas gali reikalauti iš mūsų viso mūsų gyvenimo, įskaitant garbinimą, tarnavimą ir rūpinimąsi kitais. Kad ir kaip tai kartais būtų sunku, nepatogu ir vargintų, mes išties esame mūsų „brolio sargas“.

`Jūsų manymu, kodėl Dievas kaip Kūrėjas yra itin pasikartojanti tema visame Rašte? Kodėl tai itin svarbu ir kaip ši tikrovė veikia mūsų elgesį su kitais žmonėmis?`
