---
title:  IV. Palūžęs pasaulis
date:   03/07/2019
---

Vienas dalykas, kurį Dievas davė Adomui ir Ievai, ko Jis nedavė niekam kitam žemėje, tai moralinė laisvė. Jie buvo moralūs kūriniai, kokiais augalai, gyvūnai ir medžiai niekada negalėjo būti. Dievas brangino šią moralinę laisvę tiek, kad Jis suteikė žmonėms galimybę apsispręsti nepaklusti. Tokiu būdu Jis rizikavo viskuo, ką sukūrė, siekdamas didesnio tikslo – santykių su sukurtais žmonėmis, pagrįstų meile ir laisva valia.

Tačiau taip pat buvo ir naikintojas (ši moralinė laisvė egzistavo ir angelams), kuris norėjo sugriauti gerą ir užbaigtą Dievo sukurtą pasaulį, panaudodamas Dievo ypatingai sukurtus žmones. Kalbėdamas per gyvatę, velnias skatino abejoti Dievo parūpintu išsamumu ir pakankamumu (žr. Pr 3, 1–5). Pirminė pagunda buvo geisti daugiau, nei Dievas suteikė, abejoti Dievo gerumu ir pasikliauti savimi.

Šiuo apsisprendimu ir veiksmu santykiai, kurie buvo sukurti taip, kaip Dievas sumanė, buvo sugriauti. Adomas ir Ieva nebesimėgavo santykiais su savo Kūrėju, kuriems jie buvo sukurti (žr. Pr 3, 8–10). Šie žmonės staiga suprato, kad jie buvo nuogi ir jiems buvo gėda, o jų tarpusavio santykiai buvo beveik nepataisomai pakeisti. Jų santykiai su žeme taip pat pasikeitė ir sugedo.

`4. Perskaitykite Pr 3, 16–19. Ką šios eilutės mums sako apie pasikeitusius santykius tarp žmonių ir gamtos pasaulio?`

Dėl nuodėmės tikrovės gyvenimas Adomui, Ievai ir visai kūrinijai staiga tapo sudėtingesnis. Nuodėmės padariniai yra tikri, ypač dėl to, kad jie paveikia žmoniją ir mūsų santykius. Tam tikra prasme mes esame nutolę nuo Dievo, mūsų Kūrėjo. Mūsų šeimos taip pat yra paveiktos daugeliu atžvilgių, o mūsų santykiai su aplinkiniais dažnai yra iššūkis. Mums netgi sunku dėl santykių su natūralia aplinka ir pasauliu, kuriame mes gyvename. Visos mūsų gyvenimo ir mūsų pasaulio pusės rodo nuodėmės nulemtą sugedimą.

Tačiau Dievas pasaulį sukūrė ne tokį. Pradžios 3 prakeikimai užrašyti kartu su pažadu, kad Dievas atkurs mūsų pasaulį ir sutaisys santykius, kurie sugedo dėl nuodėmės. Nors ir toliau kovojame su nuodėme ir jos padariniais mūsų gyvenime, mes esame kviečiami palaikyti pirminę pasaulio gerovę ir įgyvendinti planą, kurį Dievas sumanė šiam pasauliui.
