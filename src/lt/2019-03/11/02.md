---
title:  I. Kiek ilgai, viešpatie?
date:   08/09/2019
---

Visame Biblijos pasakojime Dievo tauta, ypač patiriantieji vergiją, tremtį, priespaudą, skurdą, kitokią neteisybę ar tragediją, pakartotinai prašo Dievo įsikišti. Vergai Egipte, izraelitai Babilone ir daugybė kitų meldė Dievą pamatyti ir išgirsti jų kančias ir ištaisyti šią neteisybę. Ir Raštas pateikia svarbių Dievo veiksmų gelbėjant ir atkuriant savo tautą pavyzdžių, kartais netgi keršijant jos engėjams ir priešams.

Tačiau šie gelbėjimai paprastai būdavo trumpalaikiai, ir pranašai toliau kreipė dėmesį į paskutinį įsikišimą, kai Dievas sunaikins pikta ir pakylės paniekintuosius. Tuo pačiu metu šie pranašai toliau klausė: „Kaip ilgai, Viešpatie?“ Pavyzdžiui, Viešpaties angelas klausė dėl Izraelio tremties: „O Galybių Viešpatie, kiek dar ilgai nepasigailėsi?“ (Zch 1, 12)

Psalmėse apstu raudų dėl akivaizdžios nedorėlių gerovės ir laimės, kai teisieji kenčia, skursta ir yra išnaudojami. Psalmistas pakartotinai ragina Dievą įsikišti, tikėdamas, kad tvarka pasaulyje šiuo metu nėra tokia, kokia ji buvo Dievui sukūrus pasaulį ar kokios Jis trokšta, ir pritaria pranašų bei engiamųjų raudai: „Viešpatie, kiek dar ilgai?“ (žr., pvz., Ps 94, 3–7)

Tam tikra prasme neteisingumą sunkiau ištverti tarp tų, kurie tiki teisingu Dievu, kuris trokšta teisingumo visai savo tautai. Dievo tauta visada jausis nekantriai dėl pikto pasaulyje, o Dievo neveikimas yra dar vienas nekantrybės šaltinis. Todėl kartais pranašai griežtai klausia: „Kiek ilgai dar šauksiu, Viešpatie, o Tu manęs neišgirsi? Arba rėksiu: ‘Smurtas!‘ – o Tu manęs negelbėsi?“ (Hab 1, 2)

Panaši rauda kartojasi Naujajame Testamente, kur netgi pati kūrinija nusakoma kaip dūsaujanti, kad Dievas ją išgelbėtų ir atkurtų (žr. Rom 8, 19–22). Apr 6, 10 ši rauda: „Kaip ilgai, Valdove!?“, – priskiriama tiems, kurie buvo nužudyti dėl tikėjimo Dievu. Bet tai ta pati rauda, raginanti Dievą įsikišti vardan engiamos ir persekiojamos Jo tautos.

`Perskaitykite Lk 18, 1–8. Ką Jėzus sakė apie Dievo atsakymą į pakartotinas Jo tautos raudas ir maldas, kad Jis veiktų vardan jos? Kaip tai susiję su tikėjimo poreikiu?`
