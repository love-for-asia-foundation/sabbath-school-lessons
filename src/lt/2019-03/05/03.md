---
title:  II. Amosas
date:   29/07/2019
---

„Aš nebuvau nei pranašas, nei pranašo sūnus, aš buvau kerdžius ir šilkmedžio vaisių brandintojas. Viešpats paėmė mane, kai ganiau kaimenę, ir Viešpats man įsakė: ‘Eik ir pranašauk Izraeliui, Mano tautai!‘“ (Am 7, 14–15)

Amosas ganėtinai atvirai pripažino, kad jam trūksta kvalifikacijos būti pranašu, tačiau pristatydamas savo žinią Izraeliui jis rodo akivaizdų gebėjimą sutelkti savo klausytojų dėmesį į tai, ką jis nori jiems pasakyti.

Jis pradeda populiariu pastebėjimu, išvardydamas aplinkines tautas – Siriją, filistinus, Finikiją, Edomą, Amoną ir Moabą – ir išsamiai išdėstydamas jų nusikaltimus, smurtą ir žiaurumus, dėl kurių Dievas juos nubaus (žr. Am 1, 3 – 2, 3). Lengva įsivaizduoti, kad izraelitai pritarė šiems kaltinimams priešų atžvilgiu, ypač kai daugelis šių tautų nusikaltimų buvo nukreipti prieš izraelitus.

Tada Amosas krypsta šiek tiek arčiau namų, skelbdamas Dievo teismą Judui, Izraelio pietiniam kaimynui, kuris anuomet buvo atskira karalystė. Kalbėdamas Dievo vardu, Amosas nurodo į tai, kad jie atmeta Dievą, nepaklūsta Jo įsakymams ir kad jiems dėl to teks bausmės (žr. Am 2, 4–5). Vėlgi, mes galime įsivaizduoti, kad šiaurinėje karalystėje gyvenantys žmonės pritarė, kai Amosas atkreipė dėmesį į piktnaudžiavimą tų, kurie gyveno aplink juos.

Bet tada Amosas uždega savo auditoriją. Likusioje knygos dalyje jis kalba apie Izraelio blogį, stabmeldystę, neteisybę ir pakartotines nesėkmes Dievo akyse.

`2. Perskaitykite Am 3, 9–11; 4, 1–2; 5, 10–15; 8, 4–6. Dėl kokių nuodėmių jis įspėja?`

Nors Amoso kalba nėra diplomatiška, ir jis įspėjo dėl prakeiksmo, jo žinia yra pagardinta prašymu grįžti pas Dievą. Tai apims jų teisingumo jausmo atnaujinimą ir rūpinimąsi tarp jų esančiais vargšais: „Tevilnija teisingumas lyg upės srovė, o teisumas – lyg nuolat tekanti upė“ (Am 5, 24). Paskutinės kelios Amoso pranašystės eilutės nurodo į būsimą Dievo tautos atkūrimą (žr. Am 9, 11–15): 

> <p></p>
> „Jų giliausio atsimetimo ir didžiausio poreikio valandą Dievo žinia jiems buvo susijusi su atleidimu ir viltimi“ (E. G. White, Prophets and Kings, 283 p.).

`Ar yra metas, kai turime būti pasirengę kalbėti griežtai, kad ištaisytume neteisybę? Kaip mums nuspręsti, kada tokia kalba yra priderama?`
