---
title:  V. Drąsinkite vieni kitus daryti gerus darbus
date:   26/09/2019
---

Tarnauti Viešpačiui gali būti sunku ir atimti drąsą, net jei esame vedami geriausių motyvų ir ketinimų, net tikint, kad esame Dievo ir gėrio pusėje. Mūsų pasaulio liūdesys ir skausmas yra tikri. Tai viena iš priežasčių, kodėl mums reikia bažnyčios bendruomenės. Jėzus parodė šios palaikančios bendruomenės pavyzdį su savo mokiniais. Jis retai siųsdavo žmones vienus, o jei siųsdavo po vieną, jie vėl sugrįždavo pasidalyti savo pasakojimais ir atnaujinti jėgas bei drąsą.

`5. Perskaitykite Hbr 10, 23–25. Hbr 10, 25 yra geriausiai žinoma iš šių eilučių, tad kaip dvi ankstesnės eilutės papildo mūsų supratimą apie gerai žinomą eilutę? Kaip mes galime skatinti vieni kitus „mylėti ir daryti gerus darbus“?`
														
Beveik bet kokioje užduotyje, veikloje ar projekte grupė bendradarbiaujančių žmonių gali pasiekti daugiau nei visi individualiai dirbantys žmonės. Tai mums dar kartą primena Bažnyčios kaip Kristaus kūno paveikslą (žr. Rom 12, 3–6), kai visiems mums tenka skirtingi, bet papildantys vaidmenys. Kai mes kiekvienas darome tai, ką sugebame geriausiai, bet tai darome taip, kad mūsų įtaka veiktų išvien, tikėjimu galime pasikliauti, kad mūsų gyvenimas ir darbas lems amžinus pokyčius.

Nors rezultatai yra svarbūs, kai norima daryti tai, kas teisinga – rezultatų esmė yra žmonės ir jų gyvenimas – vis dėlto turime pasitikėti Dievu dėl to, kokie bus rezultatai. Mums siekiant sumažinti skurdą, apsaugoti pažeidžiamus žmones, išlaisvinti engiamus ir kalbėti už neturinčius balso, kartais pastebėsime menką pažangą. Bet mes turime viltį, kad darbuojamės vardan kur kas didesnio ir neišvengiamai pergalingo tikslo: „Nepailskime daryti gera; jei neaptingsime, atėjus metui pjausime derlių! Tad, kol turime laiko, darykime gera visiems, o ypač tikėjimo namiškiams“ (Gal 6, 9–10; taip pat žr. Hbr 13, 16).

Štai kodėl mes esame pašaukti drąsinti vieni kitus, tiesiogine prasme įkvėpti drąsos. Ištikimas gyvenimas yra ir teikiantis džiaugsmą, ir sunkus. Teisingumo Dievas ir teisingumo bendruomenė yra mūsų didžiausia parama, ir mes kviečiame kitus prisijungti.

`Ką pažįstate ar kokių žinote žmonių, kurie nuolat darbuojasi palengvindami kitiems kančias? Kaip galėtumėte padrąsinti tą asmenį ar grupę ir toliau daryti gerus darbus?`
