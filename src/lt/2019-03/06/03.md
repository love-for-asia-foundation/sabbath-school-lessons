---
title:  II. Priežastis garbinti
date:   05/08/2019
---

Visame Rašte Dievo tauta raginama garbinti Dievą, tačiau mums taip pat pakartotinai pateikiamos priežastys tai daryti. Mums liepta Jį garbinti dėl to, kas Jis yra, ką Jis padarė ir dėl daugybės Jo savybių. Tarp jų yra Jo gerumas, teisingumas ir gailestingumas. Mums priminus, koks Dievas yra, ką Jis padarė dėl mūsų (ypač ant Kristaus kryžiaus) ir ką Jis žada padaryti, nė vienam iš mūsų neturėtų trūkti priežasčių garbinti ir šlovinti Dievą.

`2. Perskaitykite Įst 10, 17–22; Ps 101, 1; 146, 5–10; Iz 5, 16; 61, 11. Kokios yra šituose tekstuose pateikiamos garbinimo ir šlovinimo paskatos?`

Tokios priežastys garbinimui nebuvo naujos Dievo tautai. Kartais naujai išlaisvintus izraelitus garbinti paskatindavo akivaizdus Dievo įsikišimas vardan jų. Pavyzdžiui, kai buvo išvesti iš Egipto ir perėjo Raudonąją jūrą, Mozė ir Mirjama ragino žmones šlovinti Dievą už tai, ką jie tik ką matė ir iš ko buvo išgelbėti (žr. Iš 15).

Dievo teisingumas ir gailestingumas, kaip apreikšta tokiuose įvykiuose, neturėjo būti pamiršti. Žmonėms išsaugojant šiuos pasakojimus gyvus nuolat juos perpasakojant, Dievo veiksmai ir teisingumas išliko įkvėpimu ir po daug metų kitoms kartoms. Vienas iš šio pasakojimo ir garbinimo pavyzdžių užrašytas Įst 10, 17–22.

Dievo teisingumas, pirmiausia, yra dalis to, kas Jis yra, tai esminė Jo charakterio savybė. „Juk Dievas iš tikrųjų nedaro, kas nedora, Visagalis nėra neteisingas“ (Job 34, 12). Dievas yra teisus ir rūpinasi teisingumu, ir todėl dera Jį garbinti ir šlovinti.

Antra, Dievo teisingumas matomas Jo teisinguose ir teisiuose veiksmuose vardan Jo tautos ir vardan visų vargšų ir engiamųjų. Jo teisingumas niekada nėra tik Jo charakterio apibūdinimas. Atvirkščiai, Raštas nusako Dievą, kuris „išgirdo prislėgtųjų pagalbos šauksmą“ (Job 34, 28) ir yra aktyvus bei nori ištaisyti akivaizdžią mūsų pasaulyje daromą neteisybę. Galų gale tai bus visiškai įgyvendinta paskutiniame Dievo teisme ir tuomet, kai Jis atkurs pasaulį.

`Jei senovės Izraelis turėjo priežasčių šlovinti Viešpatį, argi mes neturime Jo šlovinti dar labiau, po Kryžiaus?`
