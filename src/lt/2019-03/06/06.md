---
title:  V. Gailestingumas ir ištikimybė
date:   08/08/2019
---


Jėzui susidūrus su kai kuriais Jo laikmečio religiniais vadovais, kritikavusiais Jį dėl valgymo su „nusidėjėliais“, Jis citavo pranašą Ozėją, kad jie grįžtų prie savo knygų ir suprastų, ko Dievas iš tikrųjų norėjo, kai Jis sakė: „Aš noriu gailestingumo, o ne aukos“ (Mt 9, 13; cituojama Oz 6, 6).

Tyrinėsime, kaip Jėzus gyveno rūpindamasis ir tarnaudamas. Jo santykiai su kitais, Jo išgydymo stebuklai ir daugybė Jo palyginimų parodė, kad taip gyvenant geriausiai išreiškiamas tikras pasišventimas Dievui. Religiniai vadovai buvo Jo didžiausi kritikai, bet jie taip pat buvo griežčiausios Jo kritikos taikiniai. Kaip ir religingieji Izaijo dienomis, jie tikėjo, kad jų ypatingi santykiai su Dievu užtikrinami dėl jų religinių papročių, nors tuo pačiu metu jie išnaudojo vargšus ir pražiūrėdavo turinčiuosius poreikių. Jų garbinimas buvo nesuderinamas su jų elgesiu, o Jėzus atvirai smerkė tokį veidmainiavimą.

`5. Perskaitykite Mk 12, 38–40. Ar Jėzaus komentaras, kad jie „suryja našlių namus“, šiame sąraše atrodo nederamas, ar Jėzus būtent tą ir mėgino pasakyti? Kaip jūs paaiškintumėte, kodėl „jų laukia itin griežtas teismas“?`

Galbūt labiausiai bauginantis Jėzaus pamokslas, ypač religingiesiems, užrašytas Mato 23. Jėzus ne tik apibūdino jų religiją kaip nepadedančią žmonėms, kuriems nepasisekė gyvenime, bet Jis tokią religiją laikė padidinančia jų atsakomybę. Jėzus sakė, kad jų elgesys ar kartais veikimo ir rūpestingumo stoka užrakina „žmonėms dangaus karalystę“ (Mt 23, 13).

Tačiau, atkartodamas praeities pranašus, Jėzus tiesiogiai atkreipė dėmesį ir į skirtumą tarp jų rimtų religinių papročių ir neteisybės, kurią jie palaikė ir kuria naudojosi. „Vargas jums, veidmainiai Rašto aiškintojai ir fariziejai! Jūs duodate dešimtinę nuo mėtų, krapų ir kmynų, o pamirštate, kas svarbiausia Įstatyme: teisingumą, gailestingumą ir ištikimybę. Reikia tai daryti ir ano neapleisti!“ (Mt 23, 23) Jėzus nedelsdamas pridurdavo, kad religiniai papročiai ir apeigos savaime nėra blogi, bet jie neturėtų pakeisti sąžiningo elgesio su kitais.

`Kaip mes galime išvengti šių spąstų ir negalvoti, kad pakanka turėti ir žinoti tiesą?`
