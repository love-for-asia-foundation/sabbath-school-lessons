---
title:  III. Religiniai engėjai
date:   06/08/2019
---

Geresniaisiais Izraelio ir Judo karalysčių laikais tauta sugrįžo į šventyklą ir garbino Dievą, nors net ir tada jų garbinimas dažnai buvo susijęs su stabmeldystės ir aplinkinių tautų religijų priemaišomis. Tačiau, pasak pranašų, net geriausi tautos religiniai bandymai buvo nepakankami, kad iš jų kasdienio gyvenimo pasišalintų krašte daromos blogybės. Nepriklausomai nuo to, kaip jie uoliai stengėsi būti religingi per jų garbinimo apeigas, jų giesmės negalėjo nutildyti vargšų ir engiamųjų verksmo.

Anuometinę tautą Amosas apibūdino taip: „jūs, kurie mindote beturtį ir žudote krašto vargšus!“ (Am 8, 4) Jis matė jų norą baigti apeigas, kad jie vėl galėtų keliauti į turgų ir verstis savo nesąžininga prekyba: „Pirksime vargšus už sidabrą, beturtį už sandalų porą ir parduosime net kviečių pasturlakus!“ (Am 8, 6)

`3. Perskaitykite Iz 1, 10–17; Am 5, 21–24; Mch 6, 6-8. Ką Viešpats sakė šiems religingiems žmonėms apie jų apeigas?`

Per savo pranašus Dievas vartoja griežtą kalbą pašiepdamas religiją ir garbinimą, kurie yra atsieti nuo aplinkinių kančių ir priespaudos. Am 5, 21–24 skaitome apie Dievą, kuris sako, kad nekenčia, niekina ir yra pasišlykštėjęs tokiu garbinimu. Jų šventės apibūdinamos kaip dvokas, o atnašos ir muzika atmetamos kaip bevertės.

Michėjo 6 mes matome daugybę pasikartojančių išpūstų, net pašiepiančių teiginių, kaip jie gali tinkamai garbinti Dievą. Pranašas pašiepiančiai siūlo deginamąsias atnašas, tada jas didina tūkstančiais „avinų, begaliniu srautu aliejaus“ (Mch 6, 7), prieš paminėdamas siaubingą, bet ne nežinomą kraštutinumą – pirmagimio atidavimą už Dievo malonės ir atleidimo pelnymą.

Iš tikrųjų Viešpats iš jų norėjo, kad jie tik darytų, kas teisinga, mylėtų ištikima meile ir nuolankiai eitų su savo Dievu (Mk 6, 8).

`Ar kada nors laikėte save kaltu dėl to, kad jums labiau rūpi religinės formos ir apeigos, nei pagalba turintiems poreikių? Ko pasimokėte iš šio patyrimo?`
