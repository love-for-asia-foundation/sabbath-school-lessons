---
title:  II. Jėzaus misijos pareiškimas
date:   12/08/2019
---

Nesvarbu, ar tai buvo numatytas skaitymas tai dienai, ar Jėzus tyčia parinko atitinkamas eilutes (Iz 61, 1–2) iš Jam paduoto skaityti Ritinio, ne atsitiktinumas, kad šios eilutės buvo Jo pirmojo viešo pamokslo tekstas. Taip pat ne atsitiktinumas tai, kad pasakojimas apie trumpą Jėzaus pamokslą Lk 4, 16–21: „Šiandien išsipildė ką tik jūsų girdėti Rašto žodžiai“ (Lk 4, 21), – prasideda Luko aprašymu viešos Jėzaus tarnystės.

Atrodo, Jėzus tęsia Marijos giesmės „apverstos karalystės“ temą ir pradeda Ją įgyvendinti savo tarnystėje. Jėzus ir Lukas, pasakojantis apie Jėzų, naudojosi Izaijo pranašyste, kad paaiškintų, ką Jėzus darė ir ketino daryti, tačiau tai buvo dar vienas būdas išreikšti tam, apie ką Marija giedojo 30 metų anksčiau. Vargšai, kenčiantieji ir engiamieji sulaukia ypatingo dėmesio ir geros naujienos, kurią atnešė Jėzus.

Jėzus pritaikė šias Izaijo 61 skyriaus eilutes kaip savo misijos pateikimą. Jo tarnystė ir misija bus dvasinė ir praktinė, ir Jis parodė, kad dvasinė ir praktinė pusės yra ne tokios nutolusios, kaip mums kartais atrodo. Jėzui ir Jo mokiniams rūpintis žmonėmis fiziškai ir praktiškai prilygo bent jau rūpinimuisi jais dvasiškai.

`2. Perskaitykite ir palyginkite Lk 4, 16–21 ir Lk 7, 18–23. Jūsų nuomone, kodėl Jėzus taip atsakė? Ką jūs atsakytumėte į panašius klausimus apie Jėzaus dieviškumą ir apie Jį kaip Mesiją?`

Jėzui išsiuntus savo mokinius, jiems Jo duotas pavedimas taip pat buvo suderintas su šia misija. Nors jie skelbė, kad „prisiartino dangaus karalystė“ (Mt 10, 7), tolesni Jėzaus nurodymai Jo mokiniams buvo: „Gydykite ligonius, prikelkite mirusius, apvalykite raupsuotus, išvarinėkite demonus. Dovanai gavote, dovanai ir duokite!“ (Mt 10, 8) Jų tarnavimas Jo vardu turėjo atspindėti ir įgyvendinti Jėzaus tarnystės ir karalystės vertybes bei principus, į kurią Jis kvietė žmones. Mokiniai taip pat turėjo prisijungti prie Jėzaus Jo misijoje, kad pakylėtų paskutiniuosius, mažiausiuosius ir pražuvusiuosius.

`Kaip mes užtikriname šio darbo pusiausvyrą su esminiu trijų angelų žinios skelbimu žūstančiam pasauliui? Kodėl viskas, ką darome, vienaip ar kitaip turi būti susieta su „turimos tiesos“ skelbimu?`
