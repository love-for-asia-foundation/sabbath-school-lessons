---
title:  V. Kristaus kryžius
date:   15/08/2019
---

Guodžia tai, kad Dievas mato ir girdi vargšų ir engiamųjų raudas. Stulbina tai, kad Dievas Jėzuje patyrė ir ištvėrė blogiausią mūsų pasaulio nežmoniškumą, engimą ir neteisybę. Nepaisant Jėzaus gyvenimu ir tarnyste parodytų užuojautos ir gailestingumo, Jis mirė dėl neapykantos, pavydo ir neteisybės.

Nuo Jėzaus sielvartingų maldų Getsemanės sode iki Jo suėmimo, „teismo“, kankinimo, įžeidinėjimo, nukryžiavimo ir mirties, Jis patyrė varginančio skausmo, žiaurumo, blogio ir engiančios jėgos išbandymą. Visa tai išryškino nekaltumą, tyrumą ir gerumą To, kuris tą patyrė: „bet apiplėšė pats save, priimdamas tarno pavidalą ir tapdamas panašus į žmones. Jis ir išore tapo kaip visi žmonės; Jis nusižemino, tapdamas klusnus iki mirties, iki kryžiaus mirties“ (Fil 2, 7–8). Per išganymo istorijos prizmę mes matome Jėzaus Aukos mums grožį, bet mes neturėtume pamiršti kentėjimų ir neteisybės žiaurumo, kurį Jis patyrė.

`5. Perskaitykite Iz 53, 3–6. Ką šios eilutės mums sako apie tai, kas nutiko Jėzui, nekaltajam kenčiant už kaltuosius? Kaip tai padeda mums suvokti, ką Jis patyrė vardan mūsų?`

Jėzuje Dievas žino, ką reiškia būti blogio ir neteisybės auka. Nekalto žmogaus nužudymas yra smurtas; juolab Dievo nužudymas. Dievas taip susitapatino su mumis mūsų palaužtoje ir puolusioje būklėje, kad negalime abejoti Jo užuojauta, gailestingumu ir ištikimybe: „Mes juk turime ne tokį vyriausiąjį kunigą, kuris negalėtų atjausti mūsų silpnybių, o, kaip ir mes, visaip gundytą, tačiau nenusidėjusį“ (Hbr 4, 15). Koks mūsų Dievo charakterio apreiškimas! Kaip mes galime pradėti apmąstyti gerąją naujieną apie Dievą, kurią atskleidžia kryžius?

`Viskame, ką mes darome dėl Viešpaties, ypač ištiesiant ranką turintiesiems poreikių, kodėl mes visada privalome laikyti Jėzaus kaip mūsų pakaitalo mirtį – ne tik už mus, bet ir už tuos, kuriems mes padedame – mūsų misijos ir tikslo centru?`
