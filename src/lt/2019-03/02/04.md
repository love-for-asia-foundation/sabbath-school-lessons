---
title:  III. Vergai, našlės, našlaičiai, ateiviai
date:   09/07/2019
---

`3. Perskaitykite Iš 23, 9. Kokia čia yra Dievo žinia Izraeliui?`

Kaip neseniai išlaisvinti vergai, izraelitai žinojo, ką reiškia būti engiamiems, išnaudojamiems ir menkinamiems. Jiems švenčiant savo laisvę, Dievui rūpėjo, kad jie nepamirštų, iš kur jie atėjo, ką reiškia būti atskirtiems ir ką Jis padarė, kad juos išgelbėtų. Atminimui Jis įsteigė Paschą, kad būtų galimybė atpasakoti istoriją: „Galinga ranka Viešpats išvedė mus iš Egipto, iš vergijos namų“ (Iš 13, 14).

`4. Perskaitykite Iš 22, 21–23. Kiek reikšmingas buvo jų pačių vergijos atminimas nurodymams, kaip nauja tauta turėtų elgtis su tais, kuriems pasisekė mažiausiai?`

Vos nutilus aidui po Dešimties įsakymų davimo, Mozė buvo pašauktas praleisti daugiau laiko su Dievu, kuris davė smulkesnių nuostatų, kaip šie svarbūs įsakymai turėtų būti įgyvendinami izraelitų visuomenėje. Net prieš nurodymus Padangtės statymui Dievas pateikia tris nuostatų skyrius, susijusius su tinkamu elgesiu su vergais, nuostatus, kurie akivaizdžiai priešingi izraelitų patirtam elgesiui. Ten buvo nuostatai, susiję su smurtiniais nusikaltimais, su nuosavybe, su kasdieniu gyvenimu ir principai, pagal kuriuos įsteigti teismai galėtų įgyvendinti šiuos nuostatus ir vykdyti teisingumą (žr. Iš 21–23).

Tarp šių nuostatų akivaizdus dėmesys skirtas piliečiams šioje naujoje visuomenėje, taip pat susirūpinimas ateiviais ir labiausiai pažeidžiamais asmenimis. Šie žmonės negalėjo būti išnaudojami; jiems netgi buvo suteikta teisė prieiti prie maisto oriu būdu, pvz., jiems buvo leista rinkti derliaus likučius. Toks elgesys su „ateiviais“ ir svetimšaliais senajame pasaulyje nebuvo įprastas. Netgi šiandien kai kurie, atrodo, pamiršta čia randamus svarbius moralinius principus, susijusius su elgesiu su aplinkiniais.

`Koks jūsų patyrimo prisiminimas daro jus labiau atjaučiančius ir rūpestingesnius dėl aplinkinių kančių ar neteisybės?`
