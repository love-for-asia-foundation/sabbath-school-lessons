---
title:  II. Dešimt įsakymų
date:   08/07/2019
---

`2. Perskaitykite Mt 22, 37–40, tada Iš 20, 1–17. Kaip Jėzaus Dešimties įsakymų apibendrinimas padeda suprasti kiekvieną iš Dešimties įsakymų?`

Dešimt įsakymų skaitomi kaip konstitucija. Po trumpos pratarmės, kurioje išdėstoma esmė, kurios pagrindu remiantis formuojami šie teiginiai – šiuo atveju tai, kad Dievas išlaisvino savo tautą – dokumente išvardijami pagrindiniai principai, kurie yra tautos pamatas. Šiuo atveju buvo konkretūs įsakymai, kaip žmonės galėtų geriausiai įgyvendinti savo meilę Dievui ir vienas kitam. Nestebina, kad daugelio krikščionišką paveldą turinčių tautų įstatymų pagrindą sudaro šie esminiai principai.

Nors daugelis šių teiginių yra trumpi, nederėtų nuvertinti jų poveikio ir Dešimties įsakymų visapusiškumo gyvenimo įstatymui. Pavyzdžiui, šeštasis įsakymas – „Nežudysi“ (Iš 20, 13) apibendrina ir įtraukia visus nedorus veiksmus, galinčius „sutrumpinti gyvenimą“, savanaudišką nepasirūpinimą vargstančiu ar kenčiančiu (Patriarchai ir Pranašai, 242 p.). Panašiai ir draudimas vogti (žr. Iš 20, 15) smerkia „prekybą vergais, draudžia užkariavimo karus“. Jis „reikalauja teisingai apmokėti skolas ar algas“, taip pat draudžia kiekvieną bandymą „pasinaudoti kitų neišmanymu, silpnumu ar nesėkme“ (Patriarchai ir Pranašai, 242 p.).

Mes galime lengvai sau pasakyti, kad mes nesame blogi žmonės. Pavyzdžiui, jei mes tiesiogiai nesusiję su nužudymu ar akivaizdžiu vogimu, gali atrodyti, kad mums sekasi neblogai. Bet kai Jėzus kalbėjo apie įsakymus, Jis aiškiai pasakė, kad įsakymai nėra įvykdomi paprasčiausiai nedarant kelių konkrečių veiksmų. Priešingai, mūsų mintys, motyvacija ir net nesugebėjimas daryti tuos dalykus, kuriuos mūsų supratimu dera daryti, gali sulaužyti Dievo Įstatymą (žr. Mt 5, 21–30).

Taigi įsivaizduokite visuomenę, kurioje kiekvieno iš Dešimties įsakymų yra rimtai paisoma ir kiekvienas yra visiškai įgyvendinamas. Tai būtų aktyvi, gyvybinga visuomenė, kurioje visi su entuziazmu įgyvendintų savo meilę Dievui, mylint ir rūpinantis vienas kitu.

`Kodėl mes linkę skaityti dešimt Dievo įsakymų „siaurai“, dažnai ignoruojant platesnį šių svarbių principų taikymą mūsų gyvenimui? Kodėl skaitant „siaurai“ juos lengviau įgyvendinti praktiškai?`
