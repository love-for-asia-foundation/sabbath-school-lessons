---
title:  V. Jubiliejaus metai
date:   11/07/2019
---

Pasirūpindamas izraelitais kaip neturinčiais savų namų ir laukiančiais atvykimo į pažadėtąjį kraštą žmonėmis, Dievas žinojo, kokią svarbią reikšmę šis kraštas turės, jiems įsteigus savo naują visuomenę Kanaane. Vadovaujant Jozuei, Dievas prižiūrėjo sklandų krašto paskirstymą giminėms ir šeimų grupėms.

Tačiau Jis taip pat žinojo, kad ilgainiui turtas, galimybės ir ištekliai, susiję su krašto valdymu, greičiausiai bus sutelkti keliose rankose. Šeimų sunkumai, bloga sveikata, netikę sprendimai ir kitos nelaimės gali paskatinti kai kuriuos žemės savininkus jas parduoti dėl trumpalaikio pelno arba tiesiog dėl išgyvenimo, tačiau tai reikštų, kad šeima gali netekti teisių į žemę ateinančioms kartoms.

Dievo sprendimas buvo toks, kad žemė niekada negalėtų būti parduodama visiškai. Vietoje to, žemė bus parduodama tik iki kitų „jubiliejaus metų“, kuriais žemė vėl atiteks paskirtai šeimai, ir bet kuri parduota žemė galėjo būti bet kada išpirkta pardavusiojo arba pardavusiojo šeimos nario. Vėlgi, Dievas primena žmonėms jų santykius su Juo ir tai, kaip pastarieji paveikia jų santykius su kitais: „Žemė nebus parduodama visam laikui, nes žemė yra Mano, o jūs esate ateiviai, tapę Mano įnamiais“ (Kun 25, 23).

`6. Perskaitykite Kun 25, 8–23. Ar įsivaizduojate, kokia skirtinga būtų visuomenė, jei būtų taikomi šie principai, ypač žodžiai – „nedarykite vienas kitam skriaudos“?`

> <p></p>
> „Dievo įsteigti nuostatai buvo skirti socialinei lygybei skatinti. Šventinių ir jubiliejinių metų nuostatos apčiuopiamai ištaiso tai, kas per tą laikotarpį būta neteisingo socialiniame ir politiniame tautos gyvenime“ (E. Vait, Patriarchai ir Pranašai, 433 p.).

Rašto istorikai neįsitikinę, ar šių ekonominių ir socialinių nuostatų buvo laikomasi reikšmingą laikotarpį (žr. 2 Met 36, 21). Vis dėlto šie nuostatai leidžia pažvelgti į tai, kaip pasaulis galėtų veikti, jei būtų visiškai laikomasi Dievo nuostatų. Be to, jie pabrėžia ypatingą Dievo rūpestį vargšais ir atstumtaisiais, taip pat Jo susirūpinimą, kad sąžiningumas mūsų pasaulyje būtų įgyvendinamas praktiškai.
