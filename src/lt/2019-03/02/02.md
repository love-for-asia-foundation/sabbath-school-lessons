---
title:  I. Dievas, kuris girdi
date:   07/07/2019
---

„Aš mačiau savo tautos kančią Egipte, girdėjau jų skundo prieš savo engėjus šauksmus. Iš tikrųjų Aš gerai žinau, ką jie kenčia“ (Iš 3, 7).

Sunku laukti keturis šimtus metų, ypač laukiant vis sunkesnėmis vergovės sąlygomis. Dievas pažadėjo sugrįžti pas savo tautą ir išvesti ją iš Egipto, bet karta po kartos jie vis didino juos engiančių stabmeldžių turtus ir prestižą, ir visą tą laiką atrodė, kad Dievas tyli.

Tada Dievas apsireiškė unikaliu būdu. Jis pasirodė degančiame krūme atokioje dykumoje mažai tikėtinam vadovui, bėgliui faraono įsūniui ir nuolankiam piemeniui vardu Mozė. Jis pavedė nenoriam Mozei darbą, o pirmoji šio darbo dalis – grįžti pas izraelitus Egipte su žinia, kad Dievas girdėjo ir matė jų priespaudą, taigi, Jam rūpi. Tiesą sakant, Jis ketino padaryti kažką, kas iš esmės pakeis jų padėtį.

`1. Perskaitykite Iš 3, 16–17. Kodėl Dievui buvo svarbu pradėti apibrėžti savo sumanymą šiai tautai šia konkrečia žinia? Kas patraukia jūsų dėmesį iš šio Dievo pareiškimo?`

Tačiau Dievas nesustojo šioje vietoje. Jis ne tik turi planą dėl geresnio krašto, Jis neketina, kad žmonės pabėgtų iš Egipto stokojantys. Šimtus metų jie prisidėjo prie Egipto imperijos turtų. Dievas numatė faraono pasipriešinimą, tačiau Jis užtikrino Mozę, kad izraelitams bus atlyginta už sunkų triūsą. „Netgi duosiu šiai tautai tokią malonę egiptiečių akyse, kad jūs išeisite netuščiomis rankomis“ (Iš 3, 21).

Po jų priespaudos metų Dievas pasinaudojo proga iš buvusių vergų sukurti kitokią visuomenę. Jis norėjo, kad jie gyventų kitaip ir sukurtų visuomenę, kuri ir toliau būtų tvari ir perspektyvi. Jo sumanymas buvo toks, kad ši nauja visuomenės rūšis būtų pavyzdys aplinkinėms tautoms ir, kaip ir Abraomas, kad iš Dievo gauti palaiminimai taip pat tektų visam pasauliui.

`Kiek jums svarbu, kad Dievas yra Tas, kuris mato žmonių kančią pasaulyje ir girdi jų pagalbos šauksmą? Ką tai sako apie Dievą? Apsvarstykite Iš 4, 31.`
