---
title:  III. Aukojimas kaip dalijimasis
date:   27/08/2019
---

Po atsivertimo apaštalas Paulius ėmėsi misijos paskelbti Evangeliją pagonių pasauliui. Sėkmė, kurią Dievas jam užtikrino, iškėlė svarbių klausimų apie santykį tarp naujo krikščioniško tikėjimo žydiškų šaknų ir Jėzų įtikėjusių pagonių sekėjų. Žydų ir įtikėjusių Kristų pagonių vadovų taryba susitiko Jeruzalėje aptarti šį klausimą ir ieškoti Dievo vedimo dėl šių sudėtingų klausimų. Susirinkimas ir jo rezultatai aprašyti Apaštalų darbų 15.

Vis dėlto Pauliaus šio susitikimo pateiktoje ataskaitoje Galatams 2 jis priduria dar vieną svarbią nurodymų, kuriuos jis gavo iš Jeruzalės tarybos dėl tolesnės tarnystės pagonims, detalę: „tik turėjome prisiminti jų vargšus, o aš ir stengiausi tai daryti“ (Gal 2, 10).

Paulius ir toliau asmeniškai skyrė tam dėmesį (žr., pvz., Apd 20, 35) per visą savo tarnystę. Kaip ir ankstyvoji Jeruzalės bažnyčia, Paulius išplėtė krikščionių bendruomenės viziją, apimdamas visus tikinčiuosius.

`3. Perskaitykite 2 Kor 8, 7–15. Kaip Paulius susieja Evangeliją ir dosnų aukojimą?`

Paulius taip pat atkreipė dėmesį į dvi Senojo Testamento nuorodas, ragindamas tikinčiuosius dosnumui ir rūpinimuisi tikinčiaisiais sunkiomis aplinkybėmis. Kaip pavyzdį aukojimui ir dalijimuisi tarp platesnės bažnyčios bendruomenės jis paminėjo pasakojimą apie Dievo dosnumą duodant izraelitams dykumoje manos (žr. 2 Kor 8, 15). 2 Kor 9, 9 jis taip pat citavo Ps 112, 9: „Jis dosniai duoda beturčiams, niekada neišsenka Jo dosnumas“.

Paulius primygtinai ragino laiško skaitytojus būti sąmoningiems dėl aukojimo, kad jie reguliariai atidėtų dalį savo pajamų, jog aukoti būtų lengva, kai jis ar Titas aplankys jų bažnyčią aukoms surinkti, kad jas nugabentų krikščionims Jeruzalėje. Jis panaudojo vienos bažnyčios pavyzdį paragindamas kitas bažnyčias panašiam dosnumui. Paulius rašė: „Patyrę tokias paslaugas, jie šlovins Dievą už jūsų klusnumą išpažįstamai Kristaus Evangelijai ir už nuoširdų dosnumą jiems ir visiems kitiems“ (2 Kor 9, 13).

`Kaip mes turėtume skirti pirmenybę, kada negalime aukoti visiems tenkantiems užmojams ar poreikiams?`
