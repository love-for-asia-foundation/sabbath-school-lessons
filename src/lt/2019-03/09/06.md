---
title:  V. Jokūbas „teisusis“
date:   29/08/2019
---

Pasak krikščioniško supratimo, Jokūbas, Jėzaus brolis, arba įbrolis, tapo ankstyvosios Jeruzalės bažnyčios vadovu ir jis buvo Jeruzalės tarybos pirmininkas (žr. Apd 15; Gal 1 ir 2). Jei taip, tikėtina, kad jis yra Rašte išsaugoto Jokūbo laiško autorius.

Anuomet Jokūbas buvo dažnas vardas, tačiau, jei tai tas pats asmuo, jis taip pat galėjo būti bažnyčios vadovas, žinomas kaip Jokūbas „Teisusis“, o tai rodo, kad jis buvo išmintingas vadovas, deramai skyręs svarbią vietą elgesiui su kitais ir rūpinimuisi dažnai pamirštaisiais ar paniekintaisiais. Jo vardu pavadintas laiškas buvo apibūdintas kaip „Naujojo Testamento Patarlių knyga“, kurios tikslas yra praktinis dievobaimingumas ir išmintingas Dievo sekėjų gyvenimas.

Jokūbo laiško autorius norėjo priminti skaitytojams krikščionims: „būkite Žodžio vykdytojai, o ne vien klausytojai, apgaudinėjantys patys save“ (Jok 1, 22), – ir kad svarbi yra tyra ir išliekanti Dievo akyse religija, skirta rūpintis vargstančiaisiais, engiamaisiais ir priešintis gadinančiai visuomenės įtakai (žr. Jok 1, 27).

`5. Perskaitykite Jok 2, 1–9; 5, 1–5. Kaip Jokūbo nusistatymas turtingųjų atžvilgiu skiriasi nuo dažno daugumoje visuomenių nusistatymo? Kokie yra konkretūs jo nurodymai, susiję su tuo, kaip bažnyčioje reikia elgtis su turtingais ir vargšais?`

Jokūbas teigia, kad linkint kažkam gero, net norint kažkam Dievo palaiminimų, niekas nebus paguostas, jei kažkas šals ir alks. Tikro maisto ir drabužių parūpinimu bus daug naudingiau išreikšti ir parodyti mūsų susirūpinimą, nei visais kilniais jausmais ir gerais norais (žr. Jok 2, 14–16). Jokūbas tai naudoja kaip tikėjimo ir darbų sąveikos pavyzdį mūsų santykių su Dievu kontekste. Jis taip pat pakartoja (Jok 2, 8) tai, ko Jėzus mokė apie artimo kaip savęs paties mylėjimą, parodydamas, kaip šiam įsakymui turi būti paklūstama kasdieniame gyvenime. Jis įgyvendinamas tarnavimu Dievui ir kitiems, ne siekiant pelnyti išgelbėjimą, bet todėl, kad taip išreiškiamas tikras tikėjimas.

`Kodėl itin lengva, net nesąmoningai, būti patrauktiems link turtingesnių, o ne vargšų?`
