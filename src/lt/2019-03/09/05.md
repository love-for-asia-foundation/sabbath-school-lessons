---
title:  IV. Pauliaus patarimai geram gyvenimui ir mylėjimui
date:   28/08/2019
---

Pauliaus Laiškas romiečiams yra geriausiai žinomas dėl išsamaus didžios išgelbėjimo per tikėjimą Kristaus mirtį doktrinos paaiškinimo. Tačiau po 11 tokio mokymo skyrių pasikeičia kirtis. Paulius pateikia praktinį patarimą, kaip gyventi ir mylėti tinkamai, pagrįstą Dievo malone ir meile, kaip apreikšta Jėzuje ir Evangelijos pasakojime: „Dėl Dievo gailestingumo raginu jus, broliai, aukoti savo kūnus kaip gyvą, šventą, Dievui patinkančią auką, kaip dvasinį garbinimą“ (Rom 12, 1). Iš tikrųjų Paulius sako, kad dėl to, ką Dievas dėl mūsų padarė Jėzuje, būtent taip ir turėtume gyventi.

`4. Perskaitykite ir apibendrinkite Romiečiams 12, ypatingą dėmesį atkreipkite į nurodymus mylėti ir rūpintis kitais, ypač turinčiaisiais poreikių.`

Tam tikra prasme Romiečiams 12 yra daugybės temų santrauka, kurioms Paulius skiria didesnį dėmesį kituose savo laiškuose. Jis kalba apie įvairius vaidmenis ir dovanas bažnyčioje, įskaitant tarnavimą kitiems, kitų paraginimą ir dosnumą (žr. 3–8 eilutes). Tačiau reikėtų ne tik daryti šiuos dalykus, bet juos daryti gerai, uoliai ir, visų pirma, su meile (žr. 9–11 eilutes).

Paulius praktiškai apibūdina tokio gyvenimo esmę. Jis ragina tikinčiuosius būti kantriais sunkumuose ir persekiojimuose, rūpintis skurstančiaisiais, būti taikdariais, kai tik tai įmanoma – kaip tyrinėjome anksčiau – reaguoti į blogį ir neteisybę maloningai, nugalėti blogį gerumu (žr. Rom 12, 20–21).

Šiame skyriuje išdėstoma, ką reiškia gyventi kaip naujam asmeniui, tarnaujant Dievui asmeniškai ir kaip tikinčiųjų bendruomenės daliai. Paulius sakė šiems naujiems Jėzaus sekėjams, kad jų gyvenimas, prioritetai ir elgesys turėtų pasikeisti, kadangi jie sureagavo į tai, ką Jėzus dėl jų atliko per savo mirtį ant kryžiaus ir dėl amžinojo gyvenimo vilties. Jiems gyvenant engiančioje ir dažnai žiaurioje visuomenėje Romos imperijos širdyje, Paulius jiems liepia gyventi kitaip: „Ir nemėgdžiokite šio pasaulio, bet pasikeiskite, atnaujindami savo mąstymą“ (Rom 12, 2).

`Kokio nusistatymo ir papročių pavyzdžių jūs turėtumėte atsisakyti savo bendruomenėje, kad šiandien galėtumėte gyventi ir mylėti kaip Jėzaus sekėjai?`
