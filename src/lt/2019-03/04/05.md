---
title:  IV. Vaikščioti su Viešpačiu
date:   24/07/2019
---

Einant prie Psalmių knygos pabaigos, šlovinimas auga ir dažnėja. Paskutinės penkios Psalmės prasideda paprastu ir tiesioginiu paliepimu: „Šlovinkite Viešpatį!“, – bet pirmoji iš šių – Psalmė 146 – ypatingą dėmesį skiria Dievo susirūpinimui vargšais ir engiamais kaip pagrindinei tokio šlovinimo priežasčiai.

`4. Perskaitykite Psalmę 146. Kokia čia žinia mums? Ką Dievas sako, ypač Ps 146, 5–9?`

Kaip Dievas yra šio pasaulio kūrėjas (žr. Ps 146, 6), taip ši Psalmė apibūdina tęstinį Dievo kaip teisėjo, parūpintojo, išvaduotojo, gydytojo, pagalbininko ir gynėjo darbą pasaulyje – tokia pagalba buvo skirta žmonėms, kai jiems to konkrečiai reikėjo. Tai įkvepianti vizija apie tai, ką Dievas daro ir ką nori daryti mūsų gyvenime, mūsų bendruomenėse ir mūsų pasaulyje.

Kartais mes galvojame apie rūpinimąsi skurstančiaisiais kaip kažką, ką turėtume daryti, nes taip liepė Dievas. Tačiau Psalmė 146 sako, kad Dievas tai jau daro, ir mes esame kviečiami prie Jo prisijungti. Darbuodamiesi prieš skurdą, priespaudą ir ligas, mes iš tikrųjų darbuojamės su Dievu ir siekiame Jo tikslų. Kokia yra didesnė privilegija negu bendradarbiauti su Dievu, įgyvendinant tokią įkvepiančią psalmę, Ps 146?

Tačiau mums taip pat tenka ir nauda. Krikščionys dažnai kalba apie Dievo paieškas ir norą palaikyti glaudesnius santykius su Juo. Vis dėlto tokie tekstai, kaip, pavyzdžiui, Ps 146, 7–9 ir daug kitų visame Rašte, rodo mums, kad vienas būdas atrasti Dievą yra prisijungti prie to, ką Jis daro. Taigi, jei Jis stengiasi pakelti vargšus, sergančius ir engiamus, kaip ir sako Psalmė 146, mes taip pat turėtume darbuotis su Juo. 

> <p></p>
> „Kristus atėjo į šią žemę vaikščioti ir darbuotis tarp vargšų ir kenčiančių. Jiems teko didžioji dalis Jo dėmesio. Ir šiandien, savo vaikuose, Jis aplanko vargšus ir turinčiuosius poreikių, palengvindamas sielvartą ir kančias. Pašalinus kančias ir poreikius neturėtume progos suprasti Dievo gailestingumo ir meilės, nepažintume atjaučiančio, suprantančio Dangiškojo Tėvo. Evangelijos maloningumo pusė neišryškėja labiau nei tuo metu, kai ji atkeliauja į labiausiai skurstančias ir nepasiturinčias vietoves“ (E. White, Testimonies for the Church, vol. 7, 226 p.).

`Koks buvo jūsų patyrimas, kaip tampate artimesni Dievui tarnaudami kitiems?`
