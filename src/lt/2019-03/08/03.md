---
title:  II. Nugalėti blogį gerumu
date:   19/08/2019
---

Mums apmąstant Jėzaus mokymą, verta prisiminti žmones, kuriems Jis kalbėjo, ir aplinkybes, kuriomis jie gyveno. Jėzus pradėjo pritraukti daug žmonių iš tų vietovių, kuriose Jis tarnavo (žr. Mt 4, 25; 5, 1). Dauguma jų buvo paprasti žmonės, gyvenantys po Romos imperijos jungu, tačiau kai kurie jų buvo žydai valdovai ir religiniai vadovai. Paprastų žmonių būtis buvo sunki. Apsunkinti didelių mokesčių ir slegiami religinių papročių, Jie teturėjo kelis pasirinkimus savo gyvenime.

Mokant šiuos žmones, Jėzui akivaizdžiai rūpėjo, kad jie galėtų gyventi gerai, oriai ir nebijant, kokios bebūtų jų aplinkybės. Vienas iš pavyzdžių yra Mt 5, 38–48. Šie nurodymai – „atsukti kitą skruostą“, „atiduoti paskutinius marškinius“ ir „nueiti papildomą mylią“ – taip puikiai žinomi, kad gali būti laikomi banaliomis frazėmis. Tačiau toks supratimas paneigia radikalų elgesį ir nusistatymą, kurių Jėzus čia moko.

Jėzaus nusakytos aplinkybės buvo įprasti daugelio Jo klausytojų patyrimai. Juos dažnai žiauriai užsipuldavo jų „viršininkai“ ar „šeimininkai“. Jie dažnai įsiskolindavo ir prarasdavo nuosavybę žemvaldžiams ir skolintojams. Juos dažnai priversdavo dirbti romėnų kariai. Jėzus mokė žmones reaguoti oriai, su pavergėjais elgtis geriau nei jie nusipelnė, ir tokiu būdu priešintis žmoniškumo praradimui. Nors šie engėjai bandė parodyti savo galią, žmonės visada turėjo laisvę rinktis, kaip jie reaguos, ir, priešindamiesi taikiai bei reaguodami kilniai, atskleidė priespaudos ir neteisybės, kuri buvo padaryta, blogį.

`2. Palyginkite Mt 5, 38–48 ir Rom 12, 20–21. Kaip mes turėtume įgyvendinti šiuos radikalius principus?`

`Jėzus apibendrino visą Įstatymą ir Pranašus – visus šventus raštus, kuriuos mes dažnai laikome Senuoju Testamentu – paprastu principu, kuris tapo žinomas kaip aukso taisyklė: „Tad visa, ko norite, kad jums darytų žmonės, ir jūs patys jiems darykite“ (Mt 7, 12). Kaip dabar galite pasistengti padaryti tai, ką Jis čia mums liepė, nepaisant kainos?`
