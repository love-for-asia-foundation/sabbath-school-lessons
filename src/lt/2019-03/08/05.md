---
title:  IV. Turtuolis ir lozorius
date:   21/08/2019
---

Palyginime apie turtuolį ir Lozorių (žr. Lk 16, 19–31), Jėzus priešpriešina dviejų žmonių gyvenimą – turtuolio ir visiško vargšo. Nesant socialinio aprūpinimo, ligoninių ar labdaros valgyklų, buvo įprasta, kad turintieji poreikių, neįgalieji ar kitaip atsidūrusieji nepalankiose aplinkybėse, elgetaudavo šalia turtingųjų namų. Buvo tikimasi, kad turtingieji bus dosnūs ir šiek tiek pasidalins savo turtu, kad palengvintų kančias. Tačiau šiame pasakojime turtuolis „buvo savanaudiškai abejingas savo brolio reikmėms“ (E. Vait, Paslėpti lobiai, 227 p.). Gyvenime atitinkamos jų aplinkybės išliko nepakitusios; bet mirus, Dievo sprendimu, jų aplinkybės smarkiai pasikeitė.

`5. Palyginkite Lk 16, 19–31 ir Lk 12, 13–21. Kuo šie pasakojimai panašūs ir kuo skiriasi, ir ko jie abu moko mus?`

Nė viename iš šių pasakojimų nėra įrodymų, kad žmonės praturtėjo padarę kažką blogo. Galbūt jie abu uoliai dirbo, rūpestingai tvarkėsi ir buvo Dievo palaiminti. Bet, atrodo, jų požiūris į gyvenimą, Dievą, pinigus ir aplinkinius pasikeitė į blogą pusę, ir tai jiems daug ir amžinai kainavo.

Atsižvelgiant į Jėzaus laiku paplitusią pomirtinio gyvenimo simboliką, pasakojimas apie turtuolį ir Lozorių moko, kad šiame gyvenime priimti sprendimai yra svarbūs kitam gyvenimui. Tai, kaip mes reaguojame į tuos, kuriems reikia mūsų pagalbos, yra vienas iš būdų, kuriuo parodomi mūsų sprendimai ir prioritetai. „Abraomui“ nurodant į turtuolio kančią, Raštas suteikia daugiau nei reikia nuorodų, kad būtų galima priimti geresnį sprendimą: „Jie turi Mozę bei pranašus, tegul jų ir klauso!“ (Lk 16, 29)

Jėzus mokė, kad turto pagundos – ar jo turint, ar jį išlaikant, ar jo siekiant – gali mus nutolinti nuo Jo karalystės, nuo aplinkinių ir traukti į egocentriškumą bei pasitikėjimą savimi. Jėzus paragino mus pirmiausia siekti Jo karalystės ir dalytis gautais palaiminimais su aplinkiniais, ypač turinčiaisiais poreikių.

`Nepriklausomai nuo jūsų finansinės padėties, kaip jūs galite apsisaugoti, kad neleistumėte pinigams ar meilei pinigams iškraipyti jūsų nusistatymą, susijusį su tuo, į ką krikščionys turėtų sutelkti dėmesį gyvenime?`
