---
title: 'Περαιτέρω Μελέτη'
date: 06/09/2019
---

«Ο Θεός διακηρύττει ότι ολόκληρη η γη είναι αμπέλι Του. Αν και τώρα βρίσκεται στα χέρια του σφετεριστή, αυτή ανήκει στο Θεό. Τόσο με το δικαίωμα της δημιουργίας όσο και με το δικαίωμα της λύτρωσης, είναι δική Του. Η θυσία του Χριστού έγινε για τον κόσμο. ‘‘Τόσον ηγάπησεν ο Θεός τον κόσμον, ώστε έδωκε τον Υιόν αυτού τον μονογενή’’ Ιωάν. 3:16. Μέσα από αυτό το μοναδικό δώρο παραχωρούνται στους ανθρώπους και όλα τ’ άλλα. Καθημερινά ολόκληρος ο κόσμος δέχεται ευλογίες από το Θεό. Κάθε σταγόνα βροχής, κάθε ηλιαχτίδα που πέφτει πάνω στην αχάριστη ανθρωπότητα, κάθε φύλλο, λουλούδι και καρπός μαρτυρούν για την προθυμία του Θεού και τη μεγάλη αγάπη Του.» Ε. Χουάιτ, Λ.Ζ. σ. 236.

«Στο Χριστό δεν υπάρχει Ιουδαίος ή Έλληνας, ελεύθερος ή σκλάβος. Όλοι ενώνονται με το πολύτιμο αίμα Του (Γαλ. 3:28, Εφεσ. 2:13). Όποια κι αν είναι η διαφορά στη θρησκευτική πίστη, η κραυγή της πάσχουσας ανθρωπότητας πρέπει να βρει ανταπόκριση… Όλοι γύρω μας είναι φτωχές ψυχές που δοκιμάζονται, που χρειάζονται λόγια συμπάθειας κι έργα βοήθειας. Υπάρχουν χήρες που χρειάζονται συμπάθεια και συμπαράσταση. Υπάρχουν ορφανά που ο Χριστός ζητάει από τους ακολούθους Του να τα δεχτούν σαν πίστωση από το Θεό. Συχνά με αμέλεια προσπερνούμε αυτά τα πρόσωπα. Ίσως είναι ρακένδυτοι, άξεστοι και φαινομενικά από κάθε πλευρά αποκρουστικοί, παραμένουν όμως ιδιοκτησία του Θεού. Αγοράστηκαν με τιμή, και στα μάτια του Θεού είναι πολύτιμοι όσο και εμείς. Είναι μέλη στο μεγάλο σπιτικό του Θεού και οι χριστιανοί – σαν οικονόμοι Του – είναι υπεύθυνοι γι’ αυτούς.» σ. 302,303.

**Ερωτήσεις για συζήτηση**

`1.	Προσπαθώντας να κάνουμε το καλό και να βοηθήσουμε τους άλλους, πώς μπορούμε να αντισταθούμε στον πειρασμό να νομίσουμε ότι έτσι κερδίζουμε την εύνοια του Θεού και ότι πρέπει να μας το αναγνωρίσει;`

`2.	 Στην τοπική σας εκκλησία, είστε όλοι ένα εν Χριστώ χωρίς να υπάρχουν διαφορές; Αν όχι, πώς μπορεί να επιτευχθεί; Πώς μπορεί η εκκλησία να τους περιλαμβάνει όλους;`

`3.	 Πώς μπορούμε να κάνουμε καλό σε όσους έχουν ανάγκη και την ίδια στιγμή να τους μεταφέρουμε τις αλήθειες του ευαγγελίου; Γιατί είναι καλύτερα να κάνουμε και τα δύο;`

**Περίληψη**: Η αγάπη του Θεού όπως εκφράζεται στο σχέδιο της σωτηρίας και στη ζωή και στη θυσία του Ιησού, μας προσφέρει συγχώρηση, ζωή και ελπίδα. Ως αποδέκτες αυτής της χάρης προσπαθούμε να την μοιραστούμε με άλλους, όχι για να κερδίσουμε την σωτηρία, αλλά επειδή γι’ αυτόν τον λόγο δημιουργηθήκαμε και αναδημιουργηθήκαμε. Το ευαγγέλιο μεταμορφώνει σχέσεις και μας ωθεί να υπηρετούμε, ιδιαίτερα εκείνους που έχουν ανάγκη.