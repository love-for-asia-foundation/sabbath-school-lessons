---
title: 'Ο Ιησους Θεραπευει'
date: 13/08/2019
---

Τα ευαγγέλια είναι γεμάτα με τα θαύματα του Ιησού, κυρίως αυτά που έχουν να κάνουν με θεραπείες. Όπως προφήτεψε ο Ησαΐας, θεράπευσε τυφλούς και ελευθέρωσε δέσμιους ασθενιών, σε ορισμένες περιπτώσεις μάλιστα χρόνιων (Μάρκ. 524-34, Ιωάν. 51-15). Αλλά έκανε και κάτι παραπάνω από αυτό: Έκανε χωλούς να περπατήσουν ξανά, θεράπευσε λεπρούς, όχι μόνο με λόγια αλλά αγγίζοντάς τους, κι ας ήταν «ακάθαρτοι», αντιμετώπισε δαίμονες που είχαν κυριεύσει το μυαλό και το σώμα ανθρώπων, και ανέστησε νεκρούς. Θα περίμενε κανείς ότι μ’ αυτά τα θαύματα θα προσέλκυε τα πλήθη και θα αποδείκνυε τις δυνάμεις Του στους δύσπιστους και επικριτές. Δεν ήταν όμως πάντα έτσι. Αντιθέτως, πολλές φορές βλέπουμε τον Ιησού να λέει στον θεραπευμένο να μην το πει πουθενά. Αν και ήταν απίθανο οι θεραπευμένοι να ακούσουν την εντολή Του και να κρατήσουν τα θαυμάσια νέα της θεραπείας τους για τον εαυτό τους, ο Ιησούς προσπαθούσε να δείξει ότι τα θαύματά Του ήταν κάτι περισσότερο από ένα θέαμα. Στόχος Του ήταν οι άνθρωποι να λάβουν τη σωτηρία μέσω Αυτού.

Επίσης, οι θεραπείες του Ιησού ήταν μία έκφραση της ευσπλαχνίας Του. Για παράδειγμα, πριν γίνει το θαύμα με τους πεντακισχίλιους, ο Ματθαίος αναφέρει, «Και ότε εξήλθεν ο Ιησούς, είδε πολύν όχλον, και εσπλαγχνίσθη δι' αυτούς, και εθεράπευσε τους αρρώστους αυτών» (Ματθ. 1414). Ο Ιησούς ένιωσε τον πόνο εκείνων που υπέφεραν και έκανε ό,τι μπορούσε για να βοηθήσει και να ανυψώσει εκείνους με τους οποίους ερχόταν σε επαφή.

`Διαβάστε την προφητεία του Ησαΐα στο Ματθ. 1215-21. Με ποιους τρόπους ο Ησαΐας και ο Ματθαίος προσδιορίζουν αυτό που έκανε ο Ιησούς ως κάτι ανώτερο από την απλή θεραπεία μερικών ανθρώπων;`

«Κάθε θαύμα που έκανε ο Χριστός, ήταν ένα σημείο της Θεότητάς Του. Έκανε ακριβώς το έργο που είχε προλεχθεί για το Μεσσία. Για τους Φαρισαίους όμως αυτά τα έργα της ευσπλαχνίας αποτελούσαν κατηγορηματική προσβολή. Οι Ιουδαίοι άρχοντες έβλεπαν με άσπλαχνη αδιαφορία τον ανθρώπινο πόνο. Σε πολλές περιπτώσεις ο εγωισμός από μέρους τους και η καταπίεση είχαν δημιουργήσει τα δεινά που ο Χριστός ανακούφιζε. Έτσι τα θαύματά Του γι’ αυτούς αποτελούσαν επιτίμηση.» Ε. Χουάιτ, Ζ.Χ. σ. 380.

Οι θαυματουργικές θεραπείες του Ιησού ήταν πράξεις ευσπλαχνίας και δικαιοσύνης. Σε όλες όμως τις περιπτώσεις η θεραπεία δεν ήταν το τέλος. Ό,τι έκανε ο Χριστός, το έκανε για να οδηγήσει τους ανθρώπους στην αιώνια ζωή (Ιωάν. 173).