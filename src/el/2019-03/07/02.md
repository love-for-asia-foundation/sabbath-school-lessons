---
title: 'Ο Υμνος Της Μαριας'
date: 11/08/2019
---

Φανταστείτε τη σκηνή: Η Μαρία λαμβάνει το μήνυμα από τον άγγελο Γαβριήλ ότι θα γίνει η μητέρα του Ιησού, του Υιού του Υψίστου. Χωρίς να το πει σε κανέναν, επισκέπτεται την ξαδέρφη της Ελισάβετ, η οποία και εκείνη εκ θαύματος περίμενε μωρό. Υπό Θεία έμπνευση, η Ελισάβετ μαθαίνει τα νέα της Μαρίας πριν μπορέσει εκείνη να μιλήσει, και μαζί δοξάζουν τον Θεό για τις υποσχέσεις και την καλοσύνη Του. 

`Διαβάστε Λουκ. 146-55. Προσέξτε πώς δοξάζει τον Θεό γι’ αυτά που έγιναν σε εκείνη, «διότι έκαμεν εις εμέ μεγαλεία ο Δυνατός» (εδ.49), αλλά και γι’ αυτά που θα γίνουν γενικότερα στους ανθρώπους. Γιατί στη δοξολογία και στη λατρεία μας στον Θεό πρέπει να δίνεται τόσο προσωπική όσο και γενική διάσταση;`

Είναι ένας θαυμάσιος ύμνος που θα μπορούσε κάλλιστα να συμπεριληφθεί στους Ψαλμούς ή στα προφητικά βιβλία. Η Μαρία είναι γεμάτη με θαυμασμό και ευγνωμοσύνη προς τον Θεό. Έχει δει τον Θεό να εργάζεται στη ζωή της, αλλά επίσης αναγνωρίζει τις επιπτώσεις που φέρνει το σχέδιο του Θεού στο έθνος της και σε όλη την ανθρωπότητα. Σύμφωνα όμως με την κατανόηση της Μαρίας, ο Θεός δεν είναι μόνο δυνατός και αξιέπαινος, είναι επίσης και Ελεήμων, δείχνοντας ένα ιδιαίτερο ενδιαφέρον στους ταπεινούς, τους καταφρονημένους και φτωχούς. Μετά την αναχώρηση του αγγέλου, η Μαρία έψαλλε, «Εκρήμνισε δυνάστας από θρόνων, και ύψωσε ταπεινούς. Πεινώντας ενέπλησεν από αγαθά, και πλουτούντας εξαπέστειλε κενούς» (εδ.52,53). Από την αρχή της επίγειας ζωής Του, ο Ιησούς παρουσιάζεται ως ο Κύριος (εδ.43), όμως μίας διαφορετικής βασιλείας. Όπως πολλοί σχολιαστές αναφέρουν, η βασιλεία την οποία ο Ιησούς ήρθε να εγκαινιάσει και να εδραιώσει ήταν εντελώς διαφορετική βασιλεία σε σχέση με αυτές που ο κόσμος γνώριζε. Στις αναφορές του Ιησού για τη βασιλεία Του, οι πλούσιοι και οι ισχυροί του κόσμου είναι οι μικρότεροι, ενώ οι φτωχοί και καταδυναστευμένοι ελευθερώνονται, πληρώνονται, και εξυψώνονται.

`Σκεψη: Εφόσον η εκκλησία είναι εικόνα της βασιλείας του Θεού, πόσο καλά αντικατοπτρίζει την διαφορετική βασιλεία που η Μαρία περιέγραψε; Πώς μπορεί να το κάνει χωρίς να αδικηθούν οι πλούσιοι και ισχυροί, στους οποίους επίσης προσφέρεται η αγάπη του Χριστού;`