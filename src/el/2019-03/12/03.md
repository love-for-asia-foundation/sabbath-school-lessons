---
title: 'Κουραστηκαμε Να Συμπονουμε'
date: 16/09/2019
---

Στην προσπάθειά μας να μην αφήσουμε τις καλές μας προθέσεις να κυριευθούν από τα προβλήματα του κόσμου, πολλοί θα θέλαμε να κάνουμε τη διαφορά στη ζωή εκείνων που υποφέρουν. Υπάρχουν διάφορες συμπεριφορές και ενέργειες που μπορούν να μας βοηθήσουν να επηρεάσουμε θετικά όσους έχουν ανάγκη.

**Συμπόνια**: Όπως είδαμε, το πρώτο βήμα είναι να αναγνωρίσουμε και να συμπάσχουμε με τον πόνο εκείνων που υποφέρουν. Οφείλουμε να αναπτύξουμε και να διατηρήσουμε την ευαισθησία μας προς τα άτομα που θλίβονται. Σήμερα, οι άνθρωποι μιλούν για «κόπωση συμπόνιας» - για το ότι δηλαδή η υπερβολική έκθεση στη θλίψη και στις τραγωδίες που απαιτούν συναισθηματική ενέργεια και οικονομική στήριξη, μας έχει κουράσει. Ο Ιησούς όμως, παρότι έβλεπε όλον τον πόνο και το κακό γύρω Του, εξακολουθούσε να είναι συμπονετικός. Το ίδιο πρέπει να κάνουμε και εμείς.

**Εκπαίδευση**: Επειδή πολλές περιπτώσεις αδικίας και φτώχειας είναι περίπλοκες, είναι σημαντικό να ακούμε και να μαθαίνουμε όσο το δυνατόν περισσότερα γι’ αυτές. Υπάρχουν πολλά παραδείγματα ανθρώπων με καλές προθέσεις που προσπαθώντας να βοηθήσουν τελικά έκαναν κακό. Αυτό φυσικά δεν είναι δικαιολογία για να μην κάνουμε κάτι, αλλά πρέπει να είμαστε προσεκτικοί και ενημερωμένοι.

**Προσευχή**: Όταν βλέπουμε ένα πρόβλημα, η πρώτη μας σκέψη είναι να δραστηριοποιηθούμε. Η Αγία Γραφή όμως μας θυμίζει ότι και η προσευχή είναι μία μορφή δραστηριοποίησης. Μπορούμε να κάνουμε τη διαφορά στη ζωή των φτωχών και καταπιεσμένων με τις προσευχές μας για εκείνους, αλλά και για εκείνους που τους εξουσιάζουν (Α’Τιμ. 21,2). Επίσης, καλό είναι να ζητάμε την καθοδήγηση του Θεού για το πώς μπορούμε να ανταποκριθούμε καλύτερα στη βοήθεια που προσφέρουμε (Παρ. 27,8).

**Προσδοκίες**: Ένα άλλο σημαντικό στοιχείο όταν προσπαθούμε να βοηθήσουμε αυτούς που υποφέρουν είναι να έχουμε σωστές προσδοκίες, δεδομένης της περιπλοκότητας των κοινωνικών, πολιτικών, και προσωπικών καταστάσεων. Προσδοκία μας πρέπει να είναι το να δώσουμε στους ανθρώπους επιλογές και ευκαιρίες που διαφορετικά δεν θα είχαν. Ορισμένες φορές μας απογοητεύει το τι κάνουν οι άνθρωποι με αυτές τις ευκαιρίες, αλλά πρέπει να σεβόμαστε τις επιλογές τους. Με όποιον τρόπο κι αν προσπαθούμε να εργαστούμε γι’ αυτούς που υποφέρουν, η αρχή μας πρέπει να είναι, «πάντα όσα αν θέλητε να κάμνωσιν εις εσάς οι άνθρωποι, ούτω και σεις κάμνετε εις αυτούς» (Ματθ. 712).

`Σκεψη: Διαβάστε Ιακ. 15-8. Τι ρόλο πρέπει να έχει η προσευχή στην Χριστιανική δράση; Σύμφωνα με την Ιακ. 215,16, τι μπορούμε να κάνουμε για να απαντηθούν οι προσευχές μας για τους άλλους;`