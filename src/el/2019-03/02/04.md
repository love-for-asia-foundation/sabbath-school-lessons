---
title: 'Δουλοι Χηρες Ορφανα Ξενοι'
date: 09/07/2019
---

`Διαβάστε Έξ. 23:9. Ποιο είναι το μήνυμα του Θεού στο Ισραήλ;`

Καθώς είχαν μόλις βγει από τη σκλαβιά, οι Ισραηλίτες ήξεραν πολύ καλά πώς είναι να είναι κανείς καταπιεσμένος, περιθωριοποιημένος, και να τον εκμεταλλεύονται. Ενώ γιόρταζαν την ελευθερία τους, ο Θεός δεν ήθελε να ξεχάσουν από πού βγήκαν, πώς ήταν όταν τους απέρριπταν και τι έκανε Εκείνος για να τους σώσει. Γι’ αυτό θέσπισε το Πάσχα ως αναμνηστική γιορτή και ευκαιρία υπενθύμισης της ιστορίας: «Διά κραταιάς χειρός εξήγαγεν ημάς ο Κύριος εξ Αιγύπτου, εξ οίκου δουλείας» (Έξ. 13:14). 

`Διαβάστε Έξ. 2221-23. Πόσο σημαντικό ήταν να θυμούνται τη δική τους σκλαβιά στις οδηγίες που τους δόθηκαν για τη συμπεριφορά τους προς τους λιγότερο ευνοημένους στη νέα αυτή κοινωνία;`

Αφού έδωσε τις Δέκα Εντολές, ο Θεός δίνει στον Μωυσή λεπτομερείς οδηγίες για την εφαρμογή των εντολών αυτών στην κοινωνία του Ισραήλ. Ακόμη και πριν τις οδηγίες για το κτίσιμο του Αγιαστηρίου, ο Θεός δίνει νόμους - που καταλαμβάνουν τρία κεφάλαια - σχετικά με τη σωστή συμπεριφορά στους δούλους. Νόμους που δεν είχαν καμία σχέση με την αντιμετώπιση και τη συμπεριφορά που δέχτηκαν οι Ισραηλίτες ως σκλάβοι. Υπήρχαν νόμοι για τα βίαια εγκλήματα, νόμοι για την περιουσία, νόμοι για τον καθημερινό τρόπο ζωής, και αρχές για την καθιέρωση δικαστηρίων που θα επέβαλλαν την εφαρμογή των νόμων και την απόδοση δικαιοσύνης (Έξ. 21-23). Σ’ αυτούς τους νόμους φαινόταν το ενδιαφέρον που έπρεπε να δείχνουν στο συνάνθρωπο, στους ξένους και στις ευπαθείς ομάδες. Δεν έπρεπε να εκμεταλλεύονται καμία από αυτές τις ομάδες ανθρώπων. Μάλιστα υπήρχαν νόμοι για να μπορούν να προμηθεύονται τροφή με αξιοπρέπεια, όπως η συγκομιδή των πεσμένων σταχυών από τα χωράφια κατά τον θερισμό. Αυτή η συμπεριφορά στους ξένους και στους «απόβλητους» της κοινωνίας δεν συνηθιζόταν στον αρχαίο κόσμο. Ακόμη και σήμερα ορισμένοι φαίνεται να ξεχνούν τις σημαντικές αρχές που υπάρχουν εδώ όσον αφορά τη συμπεριφορά τους στους άλλους.

`Σκεψη: Έχετε κάποια προσωπική εμπειρία που σας κάνει πιο εύσπλαχνους προς αυτούς που θλίβονται ή αδικούνται;`