---
title: 'Διαχειριστες Της Γης'
date: 02/07/2019
---

Σύμφωνα με την Αγία Γραφή, ο Κήπος της Εδέμ και γενικότερα η νέο-δημιουργημένη γη, είχαν πληθώρα αγαθών και δημιουργήθηκαν κατά τέτοιον τρόπο ώστε η ζωή να ευδοκιμεί και οι άνθρωποι να απολαμβάνουν. Ο Θεός όμως έδωσε στους πρωτοπλάστους – και σε εμάς – να επιτελέσουν ένα έργο στη δημιουργία Του. Από την αρχή φάνηκε – και όχι μόνο από τον τρόπο που δημιουργήθηκαν – ότι ο Αδάμ και η Εύα είχαν μία ιδιαίτερη θέση στον νέο αυτόν κόσμο. Στον Αδάμ δόθηκε αρχικά η ευθύνη να ονομάσει όλα τα ζώα και τα πουλιά (Γέν. 2:19). Στη συνέχεια του ανατέθηκε μία άλλη αρμοδιότητα, η οποία παρουσιάστηκε από τον Ίδιο τον Θεό ως ευλογία, «και ευλόγησεν αυτούς ο Θεός• και είπε προς αυτούς ο Θεός, Αυξάνεσθε και πληθύνεσθε, και γεμίσατε την γην, και κυριεύσατε αυτήν, και εξουσιάζετε επί των ιχθύων της θαλάσσης, και επί των πετεινών του ουρανού, και επί παντός ζώου κινουμένου επί της γης» (Γέν. 1:28).

`Διαβάστε και συγκρίνετε Γέν. 1:28 και 2:15. Πώς θα περιγράφατε με μία ή δύο προτάσεις την εργασία του ανθρώπου;`

Πολλές φορές στη Χριστιανική ιστορία, το παραπάνω εδάφιο έχει χρησιμοποιηθεί ως άδεια εκμετάλλευσης της γης σε σημείο μάλιστα καταστροφής του φυσικού κόσμου. Είναι προφανές ότι ο κόσμος δημιουργήθηκε προς όφελος και χαρά της ανθρώπινης ζωής. Ο άνθρωπος όμως έχει την ευθύνη, «να εργάζηται αυτόν, και να φυλάττη αυτόν» (Γέν. 2:15). Όταν μιλάμε για διαχείριση, η πρώτη μας σκέψη πηγαίνει στα χρήματα. Ωστόσο, στην Αγία Γραφή για πρώτη φορά συναντάμε τη διαχείριση στα πλαίσια της φροντίδας της γης που ο Θεός δημιούργησε και μας εμπιστεύτηκε. Στην εντολή στον Αδάμ και στην Εύα υπάρχει και η πρόβλεψη ότι η γη θα κατοικηθεί από τα παιδιά τους και τις μελλοντικές γενιές. Κατά το αρχικό σχέδιο, ο δημιουργημένος κόσμος θα εξακολουθούσε να είναι πηγή ζωής, καλοσύνης, και ομορφιάς για όλους τους ανθρώπους, και ο Αδάμ και η Εύα θα είχαν ιδιαίτερη συμμετοχή σ’ αυτό. Η γη εξακολουθεί να είναι του Κύριου (Ψαλμ. 24:1) και εμείς εξακολουθούμε να είμαστε διαχειριστές όλων αυτών που ο Θεός μας έχει δώσει. Θα μπορούσαμε ίσως να καταλήξουμε ότι σ’ αυτόν τον έκπτωτο κόσμο, η ευθύνη μας ως διαχειριστές είναι ακόμη μεγαλύτερη. 

`Σκεψη: Τι σημαίνει για εσάς το να είστε διαχειριστές της γης σήμερα; Πώς η συνειδητοποίηση αυτής της ευθύνης θα πρέπει να επηρεάσει την καθημερινότητά σας; `