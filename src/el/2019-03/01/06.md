---
title: 'Ο Οικογενειακος Ιστος Την Ανθρωποτητας'
date: 04/07/2019
---

Με την είσοδο της αμαρτίας, ο κόσμος πολύ σύντομα άρχισε να διαλύεται. Εξαιτίας ζήλειας, παρεξήγησης και θυμού, διαπράττεται ο πρώτος φόνος μεταξύ δύο αδερφών. Όταν ο Θεός ρώτησε τον Κάιν για την αμαρτία του, η απάντησή του ήταν ειρωνική και ρητορική, «Μη φύλαξ του αδελφού μου είμαι εγώ;» (Γεν. 4:9) και η απάντηση που ο Θεός έδωσε μέσα από την αρχική του ερώτηση ήταν, «Ναι, είσαι φύλακας του αδερφού σου.»

`Διαβάστε Παρ. 22:2. Τι βλέπουμε σ’ αυτήν την φαινομενικά απλή δήλωση; Τι λέει για τη σχέση μας με τους συνανθρώπους μας;`

Όλοι οι άνθρωποι είναι δημιουργήματα του Θεού πλασμένα κατ’ εικόνα Του και μέρος των σχέσεων που μας συνδέει με τη δημιουργία Του, όσο διαλυμένη και αν είναι. «Όλοι είμαστε συνυφασμένοι μέσα στο κοινωνικό σύμπλεγμα. Όταν ένα κακό προσβάλλει οποιοδήποτε μέρος της μεγάλης ανθρώπινης αδελφοσύνης, ο κίνδυνος μεταδίδεται σε όλους.» Ε. Χουάιτ, Ζ.Υ. σ.315. Είτε μας αρέσει είτε όχι, εξαιτίας της κοινής μας προέλευσης, έχουμε ευθύνη προς τον Θεό και προς τον συνάνθρωπο (Ματθ. 22:37-39). 

Στην Αγία Γραφή η αξίωση ότι ο Θεός είναι ο Δημιουργός μας είναι επαναλαμβανόμενη. Για παράδειγμα, είναι ένας από τους λόγους που μας ζητήθηκε να θυμόμαστε την ημέρα του Σαββάτου (Έξ. 20:11) και να λατρέψουμε τον Θεό τις έσχατες ημέρες (Αποκ. 14:7). Είναι επίσης ένα βασικό κίνητρο για να ενδιαφερόμαστε για τους άλλους, τους λιγότερο ευνοημένους. Όλοι προερχόμαστε από τον Θεό. «Ο καταθλίβων τον πένητα ονειδίζει τον Ποιητήν αυτού• ο δε τιμών αυτόν ελεεί τον πτωχόν» (Παρ. 14:31). Πόσο σαφέστερη θα μπορούσε να είναι αυτή η σχέση;

Ο Θεός ως Δημιουργός μας έχει δικαιώματα πάνω μας και αξιώνει τη ζωή μας, τη λατρεία μας, την υπηρεσία μας, και την φροντίδα των άλλων. Όσο δύσκολο, ενοχλητικό και άβολο κι αν είναι μερικές φορές, είμαστε πράγματι «φύλακες» των αδερφών μας.

`Σκεψη: Γιατί στην Αγία Γραφή τονίζεται επανειλημμένα ότι ο Θεός είναι ο Δημιουργός μας; Γιατί είναι τόσο σημαντικό, και πώς αυτή η πραγματικότητα πρέπει να επηρεάσει τη συμπεριφορά μας προς τους άλλους;`