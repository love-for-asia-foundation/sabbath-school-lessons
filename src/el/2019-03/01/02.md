---
title: 'Θεος Μια Ματια Της Δημιουργιας'
date: 30/06/2019
---

Ο κόσμος και η ζωή σ’ αυτόν, η ζωή μας και ό,τι κάνουμε - η ύπαρξή μας αρχίζει με τον Θεό. «Διότι εν αυτώ ζώμεν και κινούμεθα και υπάρχομεν» (Πράξ. 17:28). 

Η ιστορία της Αγίας Γραφής ξεκινά: «Εν αρχή εποίησεν ο Θεός τον ουρανόν και την γην» (Γεν. 1:1). Ο Θεός «είπεν» και τα πάντα ξεκίνησαν με το λόγο Του, με μια δύναμη που είναι αδύνατον να φανταστούμε. Παρόλα αυτά, η δημιουργία δεν έγινε εξ αποστάσεως, αλλά με την άμεση εμπλοκή του Θεού, ιδιαίτερα στη δημιουργία του πρώτου ανθρώπου (Γεν. 2:7).

`Διαβάστε Γεν. 1:26-31 την δημιουργία των πρώτων ανθρώπων. Τι σπουδαία πράγματα μας λέει αυτή η αναφορά, τόσο για τον Θεό όσο και για τους ανθρώπους;`

Λέγεται ότι μπορούμε να μάθουμε πολλά για τον Θεό μέσα από τη φύση. Κοιτάζοντας τη δημιουργία βλέπουμε στοιχεία του χαρακτήρα του Ίδιου του Θεού. Αλλά μπορούμε επίσης να έχουμε μια ματιά του πώς ο Θεός δημιούργησε τον κόσμο, μέσω της κατανόησής μας για τον Ίδιο τον Θεό. Για παράδειγμα, εφόσον ο Θεός είναι Θεός τάξης, τότε και στη δημιουργία θα περιμένουμε να βρούμε τάξη. Ή εφόσον πιστεύουμε ότι ο Θεός είναι δημιουργικός, τότε δεν θα πρέπει να μας εκπλήσσουν τα θαυμάσια παραδείγματα δημιουργικότητας στον κόσμο. 

Παρομοίως, πιστεύουμε ότι ο Θεός είναι Θεός των σχέσεων, και έτσι βλέπουμε ότι οι σχέσεις έπαιξαν κύριο ρόλο στον τρόπο που ο Θεός συγκρότησε τον κόσμο. Δημιούργησε κάθε στοιχείο του κόσμου να σχετίζεται με την υπόλοιπη Δημιουργία. Δημιούργησε τα ζώα να ζουν αρμονικά μεταξύ τους. Δημιούργησε τον άνθρωπο κοινωνικό ώστε να έχει σχέση με Εκείνον, με τον πλησίον, και με την υπόλοιπη δημιουργία. Παρότι η κατανόηση μας για τον Θεό από πολλές απόψεις είναι περιορισμένη, αυτά που βλέπουμε για τον χαρακτήρα Του θα πρέπει να μας ωθούν να επαναπροσδιορίσουμε το πώς πρέπει να είναι ο κόσμος μας. 

`Σκεψη: Πώς σας βοηθά το να βλέπετε τον κόσμο ως καθρέπτη του χαρακτήρα του Θεού, παρά τις εμφανείς καταστροφές που έχει προκαλέσει η αμαρτία;`