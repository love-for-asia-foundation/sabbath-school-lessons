---
title: 'Περαιτέρω Μελέτη'
date: 02/08/2019
---

Διαβάστε Ε. Χουάιτ, Π.Β. σ. 193-202, 209-214.

«Εναντίον της μεγάλης καταδυνάστευσης, της κατάφωρης αδικίας, της ασυνήθιστης πολυτέλειας και σπατάλης, της αδιάντροπης μέθης και κραιπάλης, της αχαλίνωτης ακολασίας και παραλυσίας της εποχής τους, ύψωναν οι προφήτες τη φωνή τους. Άδικα όμως διαμαρτύρονταν, άδικα καυτηρίαζαν την αμαρτία.» Ε.Χουάιτ, Π.Β., σ.195.

Για τον Ησαΐα «η όψη που παρουσίαζαν οι κοινωνικές συνθήκες του λαού ήταν ιδιαίτερα αποθαρρυντική. Με την απληστία του κέρδους οι άνθρωποι πρόσθεταν το ένα σπίτι μετά το άλλο, το ένα χωράφι ύστερα από το άλλο… Η δικαιοσύνη είχε διαφθαρεί και στους φτωχούς δε δειχνόταν κανένα έλεος… Ακόμη και οι δικαστές, που το καθήκον τους ήταν να προστατεύουν τους αδυνάτους, κώφευαν στις κραυγές των φτωχών και των ενδεών, των χηρών και των ορφανών… Ενόψει των συνθηκών αυτών δεν είναι παράξενο πως, όταν τον τελευταίο χρόνο της βασιλείας του Οζία, ο Ησαΐας κλήθηκε να φέρει στον Ιούδα τα προειδοποιητικά αγγέλματα του Θεού, ο άνθρωπος οπισθοχώρησε μπροστά σε τέτοια ευθύνη. Ήξερε καλά ότι θα συναντούσε την πεισματική αντίσταση. » σ. 211.

«Τα απλά λόγια των προφητών και του Κυρίου πρέπει εμείς να τα εκλάβουμε ως φωνή του Θεού για κάθε ψυχή. Δεν πρέπει να χάσουμε καμιά ευκαιρία για πράξεις ευσπλαχνίας, στοργικής προ-νοητικότητας και χριστιανικής αβρότητας στους καταδυναστευμένους» σ. 226.

**Ερωτήσεις για συζήτηση**

`1.	 Οι περισσότεροι νομίζουμε ότι οι προφητείες αφορούν μελλοντικά γεγονότα. Πώς αλλάζει την άποψή σας το γεγονός ότι οι προφήτες της Παλαιάς Διαθήκης εστίαζαν στην εποχή που ζούσαν;`

`2.	 Η ζωή και τα μηνύματα των προφητών δείχνουν πόσο δύσκολο και επικίνδυνο είναι να ορθώνεσαι για την αλήθεια. Γιατί νομίζετε έκαναν ό,τι έκαναν και μιλούσαν όπως μιλούσαν;`

`3.	 Στα γραπτά των προφητών ο Θεός φαίνεται να αλλάζει και από οργισμένος να δείχνει βαθύ ενδιαφέρον για το λαό Του. Πώς ταιριάζουν αυτά τα δύο σημεία του χαρακτήρα του Θεού;`

**Περίληψη**: Οι προφήτες της Παλαιάς Διαθήκης ήταν ενθουσιώδεις και πολλές φορές οργισμένοι και αναστατωμένοι υπερασπίζονταν το θέλημα του Θεού. Αντανακλώντας το ενδιαφέρον του Θεού, ο ζήλος τους επικεντρωνόταν έντονα στη δικαιοσύνη προς τους φτωχούς και καταδυναστευμένους. Η έκκληση των προφητών για επιστροφή στον Κύριο περιελάμβανε και το τέλος της αδικίας, κάτι που ο Θεός υποσχέθηκε να κάνει οραματιζόμενος το καλύτερο μέλλον για τον λαό Του.