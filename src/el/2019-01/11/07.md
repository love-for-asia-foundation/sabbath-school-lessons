---
title: 'Περαιτέρω Μελέτη'
date: 15/03/2019
---

«Μόνο όσοι θα έχουν κατοχυρώσει τη σκέψη τους με τις Βιβλικές αλήθειες θα μπορέσουν να επιζήσουν κατά τον τελευταίο μεγάλο αγώνα. Ο καθένας θα βρεθεί αντιμέτωπος με το σοβαρότατο αυτό δίλημμα: Θα υπακούσω στο Θεό ή στους ανθρώπους;… Αναφερόμενος στην επικρατούσα κατάσταση των εσχάτων ημερών, ο απόστολος Παύλος λέγει: ‘‘Θέλει ελθεί καιρός ότε δεν θέλουσιν υποφέρει την υγιαίνουσαν διδασκαλίαν.’’ (Β’Τιμ. 4:3). Αυτός ο καιρός έφτασε ήδη. Οι περισσότεροι αποστρέφονται τις Βιβλικές αλήθειες επειδή έρχονται σε σύγκρουση με τις επιθυμίες της αμαρτωλής κοσμικής καρδιάς, και ο Σατανάς τους εφοδιάζει με τις χίμαιρες που αγαπούν. Αλλά ο Θεός θα έχει έναν λαό στη γη ο οποίος θα υπερασπίζεται τη Γραφή και μόνο τη Γραφή σαν γνώμονα κάθε διδασκαλίας και βάση κάθε μεταρρύθμισης. Ούτε οι γνώμες των σοφών, ούτε τα συμπεράσματα των επιστημόνων, ούτε τα σύμβολα ή οι αποφάσεις των εκκλησιαστικών συνόδων - πολυάριθμες και ασύμφωνες και αυτές σαν τις εκκλησίες που εκπροσωπούν – ούτε η φωνή της πλειοψηφίας, ούτε ένα, ούτε όλα τους μαζί αυτά θα μπορούσαν ποτέ να εκληφθούν σαν απόδειξη για την αποδοχή ή την απόρριψη οποιασδήποτε θρησκευτικής πεποίθησης. Πριν παραδεχθούμε οποιαδήποτε διδασκαλία ή εντολή, πρέπει να ζητήσουμε να βρούμε αν αυτές στηρίζονται στον απλό γνώμονα του ‘‘Ούτω λέγει ο Κύριος’’…

Το κορύφωμα του μεγάλου δράματος της εξαπάτησης θα αποτελέσει η προσωποποίηση του Χριστού από τον ίδιο τον Σατανά. Από πολύ καιρό η εκκλησία αποβλέπει στην παρουσία του Σωτήρα για την ολοκληρωμένη εκπλήρωση των ελπίδων της. Τώρα ο μεγάλος απατεώνας θα κάνει να φανεί ότι ήρθε πράγματι ο Χριστός. Σε διάφορα μέρη της γης αυτός ο ίδιος ο Διάβολος θα κάνει την εμφάνισή του μεταξύ των ανθρώπων σαν μία ηγεμονική ύπαρξη με εκθαμβωτική λαμπρότητα σύμφωνα με την περιγραφή του Υιού του Θεού από τον Ιωάννη στην Αποκάλυψη. (Κεφ. 1:13-15.) Τίποτε από ότι το ανθρώπινο μάτι αντίκρισε ποτέ δεν ξεπερνάει τη δόξα που τον περιβάλλει. Μία θριαμβευτική κραυγή σχίζει τον αέρα: ‘‘Ήρθε ο Χριστός! Ήρθε ο Χριστός!’’ Οι άνθρωποι πέφτουν κατά γης και τον προσκυνούν… Με ήρεμο συμπονετικό τόνο εκθέτει μερικές από τις ίδιες ελκυστικές ουράνιες αλήθειες που ο Σωτήρας πρόφερε. Θεραπεύει τις ασθένειες των ανθρώπων και κατόπιν, υποδυόμενος πάντοτε το ρόλο του Χριστού, δηλώνει ότι το Σάββατο το άλλαξε στην Κυριακή και δίνει σε όλους διαταγή να αγιάζουν την ημέρα που έχει ευλογήσει. Διακηρύττει ότι όσοι επιμένουν να αγιάζουν την έβδομη ημέρα βλασφημούν το όνομά του με την άρνησή τους να υπακούουν στους αγγέλους τους απεσταλμένους από αυτόν για να τους φέρουν το φως και την αλήθεια. Αυτή είναι η μεγάλη, η σχεδόν ακατανίκητη απάτη.» Ε. Χουάιτ, Τ.Π.Σ. σ. 709,710,745

**Ερωτήσεις για συζήτηση**: 

`1.	 Διαβάστε την προτροπή του Ιησού στην Αποκ. 16:15 που δίνεται μέσα στην αναφορά της προετοιμασίας για την μάχη του Αρμαγεδδώνα. Προσέξτε τις ομοιότητες με την έκκλησή Του στην εκκλησία της Λαοδικείας (Αποκ. 3:18). Πώς αυτό δείχνει ότι το μήνυμα του Θεού στη Λαοδικεία είναι σημαντικό για την προετοιμασία της τελικής διαμάχης; Με ποιον τρόπο αυτό το μήνυμα βρίσκει προσωπική εφαρμογή σε εσάς;`

`2.	 Τα λευκά ιμάτια στην Αποκάλυψη συμβολίζουν την δικαιοσύνη του Χριστού (Αποκ. 3:4,5, 19:7-9). Μόνο όσοι είναι ενδεδυμένοι με την δικαιοσύνη του Χριστού θα μπορέσουν να σταθούν στην τελική κρίση. Πώς μπορεί κάποιος να πλύνει και να λευκάνει τα ιμάτια του στο αίμα του Αμνού; (Αποκ. 7:14)`