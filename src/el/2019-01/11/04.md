---
title: 'Η Ξηρανση Του Ποταμου Ευφρατη'
date: 12/03/2019
---

`Διαβάστε Αποκ. 16:12 μαζί με Αποκ. 17:1 και 15. Τι συμβολίζει ο ποταμός Ευφράτης; Ποια είναι η σημασία της ξήρανσής του στα πλαίσια των επτά εσχάτων πληγών;`

Στην Παλαιά Διαθήκη, ο Ευφράτης ήταν ο κύριος ποταμός των εχθρών του Ισραήλ, της Ασσυρίας και της Βαβυλώνας. Ο ποταμός περνούσε από την Βαβυλώνα και ήταν σημαντικός για την πόλη επειδή πότιζε τα χωράφια και παρείχε πόσιμο νερό. Η Βαβυλώνα δεν θα μπορούσε να επιβιώσει χωρίς τον Ευφράτη. Στην Αποκ. 17:1, η Βαβυλώνα των εσχάτων ημερών φαίνεται να κάθεται πάνω σε πολλά νερά, μία πιθανή αναφορά στον ποταμό Ευφράτη (δείτε Ιερ. 51:13). Στην Αποκ. 17:15 γίνεται γνωστό ότι τα νερά στα οποία κάθεται η Βαβυλώνα των εσχάτων ημερών είναι οι άνθρωποι που την υποστηρίζουν, οι παγκόσμιες αστικές, κοσμικές και πολιτικές δυνάμεις πίσω από αυτό το σύστημα. Ωστόσο, αυτές οι δυνάμεις κάποια στιγμή θα αποσύρουν την υποστήριξή τους. 

Η έκτη πληγή θυμίζει την αιχμαλωσία της αρχαίας Βαβυλώνας από τον Κύρο τον Πέρση (Δαν. 5:). Σύμφωνα με τον αρχαίο ιστορικό Ηρόδοτο, την νύχτα που ο βασιλιάς Βαλτάσαρ και οι αξιωματούχοι του είχαν γιορτή, οι Πέρσες άλλαξαν την ροή του ποταμού Ευφράτη και εισέβαλαν αιφνιδιαστικά στην Βαβυλώνα.

Η συμβολική αποξήρανση του ποταμού Ευφράτη στην Αποκ. 16:12 καταλήγει στην κατάρρευση της Βαβυλώνας των εσχάτων ημερών. Επειδή ο Ευφράτης στην Αποκάλυψη είναι σύμβολο των παγκόσμιων αστικών, κοσμικών και πολιτικών δυνάμεων που υποστηρίζουν τη Βαβυλώνα, η ξήρανση του Ευφράτη συμβολίζει την απόσυρση της υποστήριξής τους και την επίθεσή τους εναντίον της, προκαλώντας έτσι την πτώση της. 

Καθώς οι άνθρωποι στον κόσμο παρατηρούν την αναστάτωση στη φύση (Αποκ. 16:3-9), στρέφονται στην Βαβυλώνα για προστασία. Ωστόσο, με την πέμπτη πληγή να χτυπά τον θρόνο της Βαβυλώνας (Αποκ. 16:10,11) βλέπουν πόσο μάταιη είναι η κίνησή τους. Νιώθοντας εξαπατημένοι στρέφονται εναντίον της προκαλώντας την πτώση της (Αποκ. 17:16). Παρόλα αυτά, η καρδιά τους παραμένει σκληρή απέναντι στον Θεό και στον λαό Του. Έτσι, είναι έτοιμοι για την τελική απάτη που θα επιστρατεύσει ο Σατανάς για να ενώσει τον κόσμο εναντίον των πιστών με σκοπό τον πλήρη αφανισμό τους από τη γη.

`Σκεψη: Πόσο επικίνδυνο είναι το να θέτουμε την εμπιστοσύνη μας στους ανθρώπους και στα ανθρώπινα θεσπίσματα;`