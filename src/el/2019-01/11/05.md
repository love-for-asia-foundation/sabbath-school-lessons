---
title: 'Η Τελευταια Μεγαλη Απατη Του Σατανα'
date: 13/03/2019
---

Στην Αποκ. 16:12 βλέπουμε ότι ο σκοπός της ξήρανσης του Ευφράτη είναι για να ετοιμαστεί «η οδός των βασιλέων των από ανατολών ηλίου». Στην Παλαιά Διαθήκη, «οι βασιλείς της ανατολής» ήταν ο Κύρος και οι στρατιώτες του που ήρθαν από τον βορρά, και στη συνέχεια έφτασαν στη Βαβυλώνα από την ανατολή (Ησ. 41:25). Η κατάκτηση της Βαβυλώνας έκανε εφικτή την επιστροφή του λαού του Θεού στην πατρίδα τους (Ησ. 44:27,28). Κατά τον ίδιο τρόπο, η συμβολική ξήρανση του Ευφράτη προετοιμάζει τον δρόμο για τον ερχομό των βασιλιάδων από την ανατολή που θα ελευθερώσουν τον λαό του Θεού των εσχάτων ημερών. Οι βασιλείς από την ανατολή στην Αποκ. 16:12 φαίνεται ότι είναι ο Χριστός και οι ουράνιες στρατιές αγγέλων. Κατά την Δευτέρα Παρουσία, ο Ιησούς θα εμφανιστεί με τις αγγελικές στρατιές Του που θα είναι «ενδεδυμένοι βύσσινον λευκόν και καθαρόν» (Αποκ. 19:14) την ενδυμασία των αναμάρτητων αγγέλων (Αποκ. 15:6). 

Σύμφωνα με την Αποκ. 17:14, ο Χριστός μαζί με τις ουράνιες στρατιές θα καταστρέψει τις σατανικές δυνάμεις που καταδυναστεύουν τον λαό Του (συγκρίνετε με Ματθ. 24:30,31). Η τελική διαμάχη ενάντια στο λαό του Θεού πριν τη Δευτέρα Παρουσία είναι γνωστή ως η μάχη του Αρμαγεδδών. 

`Διαβάστε Αποκ. 16:13,14. Ποιος είναι ο ρόλος των τριών ακάθαρτων πνευμάτων για την προετοιμασία της μάχης του Αρμαγεδδών; Πώς αποτελεί σατανικό αντίτυπο της τριπλής αγγελίας στην Αποκ. 14:; (Δείτε Α’Τιμ. 4:1)`

Κατά την διάρκεια των τελευταίων γεγονότων που οδηγούν στο κλείσιμο της θύρας της χάριτος κάθε άνθρωπος θα κληθεί να επιλέξει σε ποια από τις δύο πλευρές θα παραταχθεί κατά την μάχη του Αρμαγεδδώνα. Ως προανάκρουσμα αυτού του πνευματικού πολέμου, ο Ιωάννης βλέπει δαιμονικά πνεύματα όμοια με βατράχους. Η τελευταία προσπάθεια του Σατανά να εξαπατήσει, περιλαμβάνει δαιμονικά πνεύματα απάτης. Ο δράκος (ειδωλολατρία και πνευματισμός), το θηρίο της θάλασσας (Ρωμαιοκαθολικισμός), και ο ψευδοπροφήτης (αποστάτης προτεσταντισμός) ενώνονται κατ’ εντολή του Σατανά (δείτε Αποκ. 13:11,12). Ο Σατανάς τους δίνει την δυνατότητα να κάνουν θαύματα που δείχνουν στις δραστηριότητες του θηρίου που είναι όμοιο με αρνίο (δείτε Αποκ. 13:13-17), στις οποίες περιλαμβάνεται και ο πνευματισμός. Τα θαύματα είναι μέρος της παραπλανητικής στρατηγικής του Σατανά να εξαπατήσει τον κόσμο και να τους πείσει να ακολουθήσουν αυτόν αντί τον αληθινό Θεό. Τυφλωμένοι από μίσος για τον Θεό και την αλήθεια Του, οι ηγέτες του κόσμου δέχονται πρόθυμα τα ψέματα του Σατανά με το θρησκευτικό περίβλημα (Β’Θεσ. 2:9-12). Εν τέλει, θα ενωθούν στην μάχη που οδηγεί στο τέλος του κόσμου.