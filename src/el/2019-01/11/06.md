---
title: 'Συναξη Για Την Τελικη Μαχη'
date: 14/03/2019
---

`Διαβάστε Αποκ. 16:16. Πόσο επιτυχημένη θα είναι η απάτη του Σατανά στην προσπάθειά του να συνάξει τους ανθρώπους στη μάχη του Αρμαγεδδώνα;`

Τα παραπλανητικά αυτά δαιμονικά θαύματα θα έχουν παγκόσμια απήχηση. Έχοντας απορρίψει τις Βιβλικές διδασκαλίες, οι άνθρωποι θα πιστέψουν στο ψέμα που συνοδεύεται από απατηλά θαύματα (Β’Θεσ. 2:9-12). Θα ενωθούν σε κοινό σκοπό, και θα συγκεντρωθούν «εις τον τόπον τον καλούμενον Εβραϊστί Αρμαγεδδών», που σημαίνει «όρος της Μεγιδδώ». Η Μεγιδδώ δεν ήταν όρος, αλλά μία πόλη φρούριο που βρισκόταν στην κοιλάδα της Ιεζραέλ στους πρόποδες του όρους Κάρμηλον, και είχε ιδιαίτερη στρατηγική σημασία. 

Η κοιλάδα της Ιεζραέλ έμεινε γνωστή στην ιστορία του Ισραήλ από πολλές καθοριστικές μάχες (δείτε Κριτ. 5:19, 6:33, Β’Βασ. 9:27, 23:29,30). Η Αποκάλυψη χρησιμοποιεί αυτό το ιστορικό υπόβαθρο για να αναφερθεί στην τελική μεγάλη μάχη, με την ονομασία Αρμαγεδδών, μεταξύ του Χριστού και των δυνάμεων του σκότους. Οι άνθρωποι του κόσμου παρουσιάζονται συνηγμένοι υπό την αρχηγία του Σατανά. Το όρος Μεγιδδώ μας παραπέμπει στο όρος Κάρμηλον που βρίσκεται πάνω από την κοιλάδα στην οποία βρισκόταν η αρχαία πόλη Μεγιδδώ. Στο όρος Κάρμηλον έγινε μία από τις μεγαλύτερες αναμετρήσεις στην ιστορία του Ισραήλ μεταξύ του αληθινού προφήτη του Θεού (Ηλία) και των ψευδοπροφητών του Βαάλ (Α’Βασ. 18:). Αυτή η αναμέτρηση απέδειξε το «Ποιος είναι ο αληθινός Θεός». Η φωτιά που έπεσε από τον ουρανό έδειξε πως ο Κύριος είναι ο Μόνος Αληθινός Θεός και ο Μόνος που αξίζει την λατρεία. Ενώ το πνευματικό ζήτημα της μάχης του Αρμαγεδδώνα – Θα υπακούσουμε στον Θεό ή στον άνθρωπο; – αποφασίζεται πριν την πτώση των πληγών, εκείνοι που συμμάχησαν με τον δράκο, το θηρίο και τον ψευδοπροφήτη (Αποκ. 16:13) θα είναι υπό τον πλήρη έλεγχο του Σατανά (όπως ο Ιούδας [Λουκ. 22:3]). Επειδή επέλεξαν την ηττημένη πλευρά, θα φωνάξουν στα όρη να πέσουν πάνω τους και να τους κρύψουν (Αποκ. 6:16, διαβάστε επίσης Β’Θεσ. 1:7,8).

Πριν την ρίψη των πληγών, στην Αποκ. 13:13,14, το θηρίο της ξηράς φαίνεται να ρίχνει φωτιά από τον ουρανό για να κάνει τον κόσμο να πιστέψει ότι αυτές οι ενέργειες του Σατανά, στις οποίες θα υπάρχουν και ψεύτικες αναζωπυρώσεις υποκινούμενες από άλλο πνεύμα, είναι έργο του Θεού. Ο Αρμαγεδδών δεν είναι μία στρατιωτική σύρραξη ανάμεσα στα έθνη, αλλά μία παγκόσμια πνευματική μάχη όπου ο Χριστός θα αντιμετωπίσει τις δυνάμεις του σκότους (δείτε Β’Κορ. 10:4). Το αποτέλεσμα θα είναι ανάλογο μ’ αυτό στο όρος Κάρμηλον σε παγκόσμια ωστόσο κλίμακα, με τον Θεό να θριαμβεύει κατά των δυνάμεων του σκότους.

`Σκεψη: Για πολλά χρόνια οι άνθρωποι παρατηρούν τις πολιτικές και στρατιωτικές εντάσεις στη Μέση Ανατολή ψάχνοντας για σημεία που να δείχνουν στη μάχη του Αρμαγεδδώνα. Παρά τις διάφορες προβλέψεις και υποθέσεις, ο Αρμαγεδδών, όπως τον έχουν φανταστεί, δεν έγινε. Πώς μπορούμε να προστατευτούμε από το να ερμηνεύσουμε τοπικά γεγονότα ως την εκπλήρωση των Βιβλικών προφητειών;`