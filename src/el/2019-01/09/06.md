---
title: 'Το Χαραγμα Του Θηριου'
date: 28/02/2019
---

Στην Αποκ. 13: βλέπουμε ότι το θηρίο το όμοιο με αρνίο θα έχει πρωταγωνιστικό ρόλο στην τελική κρίση. Αυτή η παγκόσμια δύναμη θα εδραιώσει ένα παγκόσμιο σύστημα για να ελέγχει τα πιστεύω των ανθρώπων. 

`Διαβάστε Αποκ. 13:16,17 μαζί με Δευτ. 6:4-8. Τι σχέση μπορεί να έχει με τις εντολές του Θεού το χάραγμα στο δεξί χέρι ή στο μέτωπο;`

Άνθρωποι από όλες τις κοινωνικές τάξεις θα πιεστούν να λάβουν το χάραγμα του θηρίου στο δεξί τους χέρι ή το μέτωπο. Όπως η σφραγίδα που μπαίνει στο μέτωπο ορίζει ποιοι είναι του Θεού (Αποκ. 7:3,4, 14:1), έτσι και το χάραγμα ορίζει τους λατρευτές του θηρίου. Το χάραγμα του θηρίου δεν είναι κάποιο ορατό σημάδι. Η τοποθέτησή του στο δεξί χέρι ή στο μέτωπο είναι η πλαστογράφηση των οδηγιών του Μωυσή στον λαό, να έχουν τον νόμο του Θεού ως σημείο στο χέρι ή στο μέτωπό τους (Δευτ. 6:8). Το δεξί χέρι έχει να κάνει με την συμπεριφορά, ενώ το μέτωπο με τον νου, την διανοητική αποδοχή. Ορισμένοι θα δεχτούν το χάραγμα του θηρίου για να αποφύγουν την απειλή του θανάτου, ενώ κάποιοι άλλοι θα δεχτούν αυτό το σύστημα λατρείας με τη θέλησή τους. 

Τα βασικά θέματα στην τελική κρίση θα είναι η λατρεία και η υπακοή στον Θεό τηρώντας τις εντολές Του (Αποκ. 14:12). Συγκεκριμένα, η εντολή του Σαββάτου θα είναι η δοκιμασία της πιστότητας και της υπακοής στον Θεό. Όπως το Σάββατο είναι το διακριτικό σημείο της υπακοής του πιστού λαού του Θεού (Ιεζ. 20:12,20), έτσι και το χάραγμα του θηρίου είναι το σημείο υποταγής στο θηρίο. 

Το χάραγμα του θηρίου είναι η αντικατάσταση των εντολών του Θεού με ανθρώπινες εντολές. Η μεγαλύτερη απόδειξη είναι η καθιέρωση της Κυριακής ως ημέρα λατρείας στη θέση του Σαββάτου (Δαν. 7:25), της ημέρας που ο Δημιουργός μας προστάζει να τηρήσουμε. Πίσω από την προσπάθεια να αλλάξει το σημείο της Θεϊκής κυριαρχίας σε άλλη μέρα, κρύβεται η επιθυμία για τον σφετερισμό του ρόλου και της εξουσίας του Ίδιου του Θεού. «Το χάραγμα του θηρίου είναι το παπικό Σάββατο… Όταν όμως βγει το διάταγμα που θα υποχρεώνει την λατρεία του κίβδηλου Σαββάτου, και ο τρίτος άγγελος προειδοποιήσει τους ανθρώπους για την λατρεία του θηρίου και της εικόνας του, η γραμμή μεταξύ του ψεύτικου και του αληθινού θα είναι ξεκάθαρη. Τότε εκείνοι που θα επιμένουν στην ανομία θα λάβουν το χάραγμα του θηρίου.» Ε.Χουάιτ, Evangelism, σ.234,235.

Στην Αποκ. 13:18 διαβάζουμε, «Εδώ είναι η σοφία• όστις έχει τον νούν, ας λογαριάση τον αριθμόν του θηρίου, διότι είναι αριθμός ανθρώπου• και ο αριθμός αυτού είναι χξς'.» Ποιος είναι αυτός ο άνθρωπος; Ο Παύλος αναφέρεται σ’ αυτόν ως «ο άνθρωπος της αμαρτίας» (Β’Θεσ. 2:3). Αυτό το χαρακτηριστικό μας παραπέμπει στην παπική εξουσία που συμβολίζεται από το θηρίο της θάλασσας, του οποίου η βλάσφημη ονομασία στα κεφάλια δείχνει στον θεϊκό τίτλο που ισχυρίζεται ότι έχει, την θέση του Υιού του Θεού στη γη.