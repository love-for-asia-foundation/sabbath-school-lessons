---
title: 'Το Θηριο Το Αναβαινον Εκ Της Θαλασσης'
date: 24/02/2019
---

`Διαβάστε Αποκ. 13:1-4, 8 και 17:8. Ποια είναι τα χαρακτηριστικά του θηρίου, και ποιες είναι οι φάσεις της ύπαρξής του;`

Ο Ιωάννης βλέπει ένα τερατώδες θηρίο να αναδύεται από την θάλασσα. Ενώ το θηρίο αντιπροσωπεύει μία πολιτική εξουσία, από την περιγραφή του καταλαβαίνουμε πως εκτός από πολιτική εξουσία έχει ως κύριο χαρακτηριστικό την θρησκεία. Η θάλασσα συμβολίζει την πολυπληθή περιοχή της Ευρώπης από την οποία βγαίνει το θηρίο, και συγκεκριμένα, μετά την πτώση της Ρωμαϊκής αυτοκρατορίας (δείτε Αποκ. 17:15). Ο Ιωάννης περιγράφει το θηρίο όσο αυτό βγαίνει από το νερό. Έχει επτά κεφάλια και δέκα κέρατα, όπως και ο δράκος στην Αποκ. 12:3,4, δείχνοντας έτσι τον στενό συσχετισμό που έχει με την ειδωλολατρική Ρώμη. Πάνω στα κεφάλια του θηρίου υπάρχουν ονόματα βλασφημίας και πάνω στα κέρατά του υπάρχουν βασιλικά στέμματα. Τα κεφάλια του θηρίου είναι βασίλεια που ο Σατανάς χρησιμοποίησε για να καταδιώξει τον λαό του Θεού (Αποκ. 17:9-11). Η βλάσφημη ονομασία δείχνει στον θεϊκό τίτλο που διεκδικεί το θηρίο, ενώ τα δέκα κέρατα μάς παραπέμπουν στο Δαν. 7:24 και συμβολίζουν τα έθνη που βγαίνουν από την Ρωμαϊκή αυτοκρατορία μετά το τέλος της. Τα χαρακτηριστικά του θηρίου δείχνουν στον παπισμό που βγήκε από την Ρωμαϊκή αυτοκρατορία. Το θηρίο από την θάλασσα μοιάζει με λεοπάρδαλη, έχει πόδια αρκούδας και στόμα λιονταριού. Το θηρίο αυτό συνδυάζει χαρακτηριστικά από τα τέσσερα θηρία (σύμβολα των παγκόσμιων αυτοκρατοριών) στο Δαν. 7:2-7: Βαβυλώνα, Μηδο-Περσία, Ελλάδα και Ρώμη. Ωστόσο, ο Ιωάννης τα αναφέρει με την ανάποδη σειρά δείχνοντας μ’ αυτόν τον τρόπο ότι το θηρίο της θάλασσας σχετίζεται με το τέταρτο θηρίο στο Δαν. 7:, την Ρωμαϊκή αυτοκρατορία. Ο δράκος (η ειδωλολατρική Ρώμη καθοδηγούμενη από τον Σατανά) έδωσε στο θηρίο την δύναμη, τον θρόνο, και την μεγάλη του εξουσία. Όπως ο Πατέρας έδωσε τον θρόνο και την εξουσία Του στον Χριστό (Αποκ. 2:27), έτσι ο Σατανάς επενδύει σ’ αυτό το θηρίο και το ορίζει αντιπρόσωπό του εδώ στη γη.

Στην Αποκ. 13:5-7 βλέπουμε ότι η περίοδος που διώκει την εκκλησία είναι 42 μήνες. Όπως είδαμε ο διωγμός της αγνής γυναίκας κράτησε τρεισήμισι προφητικά χρόνια (Αποκ. 12:13,14, συγκρίνετε με Δαν. 7:25). Οι 42 μήνες ισούνται με 1260 μέρες (εδ. 12:6) - άρα μιλάμε για την ίδια περίοδο των 1260 χρόνων. Η φάση αυτή τελειώνει με ένα από τα κεφάλια του θηρίου να πληγώνεται θανάσιμα, προκαλώντας τον προσωρινό θάνατο του θηρίου. Με την θεραπεία της πληγής, το θηρίο επανέρχεται στη ζωή. Αυτό προκαλεί τον θαυμασμό του κόσμου, οι οποίοι λατρεύουν τον δράκο και το θηρίο.