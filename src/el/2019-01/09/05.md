---
title: 'Η Εικονα Του Θηριου'
date: 27/02/2019
---

`Διαβάστε Αποκ. 13:12,13. Πώς τα εδάφια στο Α’Βασ. 18:38 και στις Πράξ. 2:3 βοηθούν να καταλάβουμε τις απατηλές δραστηριότητες του θηρίου που είναι όμοιο με αρνίο, με αποκορύφωμα την φωτιά που θα ρίξει από τον ουρανό;`

Κάνοντας θαύματα, το θηρίο το όμοιο με αρνίο θα πείσει πολλούς ότι τα μηνύματά του είναι αληθινά, παρότι δεν εναρμονίζονται με την Αγία Γραφή. «Με το μέντιουμ του πνευματισμού θα κάνει θαύματα, θα θεραπεύει ασθενείς και θα κατορθώνει πολλά και αναντίρρητα καταπληκτικά πράγματα». Ε. Χουάτι, Τ.Π.Σ. σ. 702. Αυτά τα θαύματα θα βοηθήσουν το θηρίο της ξηράς να πείσει τους κατοίκους της γης να κάνουν μία εικόνα στο θηρίο της θάλασσας που είχε πληγωθεί θανάσιμα. Η θεραπεία της πληγής του έχει να κάνει με την αποκατάσταση της θρησκευτικοπολιτικής δύναμης του παπισμού. Το θηρίο το όμοιο με αρνίο που μιλά όπως ο δράκος και εκδηλώνει την δύναμη του θηρίου της θάλασσας, θα αποκτήσει την ίδια μισαλλοδοξία με τα έθνη που αντιπροσωπεύονται από αυτά τα σύμβολα.

«Μία τέτοια στάση θα ήταν εντελώς αντίθετη προς τις αρχές του κράτους αυτού, προς τη μεγαλοφυΐα των φιλελευθέρων θεσπισμάτων του, προς τις σαφείς και επίσημες ανακοινώσεις του Διαγγέλματος της Ανεξαρτησίας και προς το Σύνταγμά του… Μία τέτοια πολιτική φαίνεται εξίσου ασυμβίβαστη όπως και το σύμβολο που την εκπροσωπεί: το θηρίο με τα αρνίσια κέρατα – το φαινομενικά αγνό, ήπιο και άκακο – που μιλάει σαν δράκοντας. ‘‘Λέγων προς τους κατοικούντας επί της γης να κάμωσιν εικόνα εις το θηρίον’’. Εδώ καθαρά απεικονίζεται ένα πολιτικό σύστημα του οποίου η νομοθετική δύναμη βρίσκεται στα χέρια του λαού, άλλη μία περίτρανη απόδειξη ότι το υποδεικνυόμενο από την προφητεία έθνος είναι οι Ηνωμένες Πολιτείες. Τι είναι όμως η εικόνα του θηρίου και πώς μπορεί να σχηματισθεί; Η εικόνα διαμορφώνεται από το δικέρατο θηρίο και αναφέρεται σαν ‘‘εικόνα εις το θηρίον,’’ ή ‘‘η εικών του θηρίου.’’ Για να μάθουμε τι είναι η εικόνα και με ποιο τρόπο μπορεί να σχηματισθεί, πρέπει να μελετήσουμε τα χαρακτηριστικά αυτού του ίδιου του θηρίου, δηλαδή της παποσύνης. Όταν η αρχέγονη εκκλησία διαφθάρηκε με την απομάκρυνσή της από τις απλές ευαγγελικές αρχές και με την από μέρους της παραδοχή ειδωλολατρικών ηθών και εθίμων, έχασε τότε το Πνεύμα και τη δύναμη του Θεού. Προκειμένου να ασκεί έλεγχο επάνω στις συνειδήσεις των ανθρώπων, επεζήτησε την κρατική υποστήριξη. Έτσι, γεννήθηκε ο παπισμός, μία εκκλησία δηλαδή που εξουσίαζε το κράτος και που το χρησιμοποιούσε για την υποστήριξη των συμφερόντων της, ιδιαίτερα για την τιμωρία της ‘‘αίρεσης’’… Όταν οι σημαντικότερες εκκλησίες των Ηνωμένων Πολιτειών συμπτυχθούν γύρω από τα κοινά μεταξύ τους δογματικά στοιχεία και ασκήσουν την επιρροή τους επάνω στο κράτος για την επιβολή των διαταγμάτων τους και την υποστήριξη των ιδρυμάτων τους, τότε η Διαμαρτυρόμενη Αμερική θα έχει σχηματίσει μία εικόνα Ρωμαϊκής ιεραρχίας, και η επιβολή κυβερνητικών κυρώσεων θα επακολουθήσει σαν αναπόφευκτο αποτέλεσμα… Η ‘‘εικόνα του θηρίου’’ παριστάνει την ιδιαίτερη όψη που θα πάρει ο αποστάτης Προτεσταντισμός όταν οι Διαμαρτυρόμενες εκκλησίες καταφύγουν στην υποστήριξη της κρατικής δύναμης για την επιβολή των θεσπισμάτων τους.» Ε. Χουάιτ, Τ.Π.Σ. σ. 527-531.