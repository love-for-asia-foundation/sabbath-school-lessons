---
title: 'Η Τριπλη Αγγελια'
date: 03/03/2019
---

Ακριβώς πριν το τέλος, ο Θεός στέλνει τα προειδοποιητικά Του μηνύματα με τον συμβολισμό τριών αγγέλων που πετάνε στον ουρανό. Η λέξη άγγελος έχει την έννοια του «αγγελιοφόρου». Στοιχεία από την Αποκάλυψη δείχνουν ότι οι τρεις άγγελοι αντιπροσωπεύουν τον λαό του Θεού που πρέπει να μοιραστεί με τον κόσμο το μήνυμα του έσχατου καιρού. 

`Διαβάστε Αποκ. 14:6 μαζί με Ματθ. 24:14. Το μήνυμα του πρώτου αγγέλου αναφέρεται ως το «αιώνιο ευαγγέλιο». Πώς η περιγραφή της διακήρυξης του αιώνιου ευαγγελίου δείχνει το περιεχόμενο και τον σκοπό του μηνύματος του πρώτου αγγέλου; Γιατί αυτό το μήνυμα είναι το επίκεντρο όλων όσων πιστεύουμε;`

Το πρώτο μήνυμα του έσχατου καιρού είναι η διακήρυξη του ευαγγελίου στα πλαίσια της κρίσης του Θεού που έχει έρθει στον κόσμο. Το ευαγγέλιο είναι η καλή αγγελία ότι ο Θεός σώζει τους ανθρώπους βάση της πίστης τους στον Ιησού Χριστό και στα όσα έχει κάνει γι’ αυτούς. Το ευαγγέλιο είναι «αιώνιο» επειδή ο Θεός είναι Αναλλοίωτος. Το σχέδιό Του υπήρχε πριν τη δημιουργία του κόσμου (Β’Τιμ. 1:9, Τίτον 1:2). Το μήνυμα του πρώτου αγγέλου περιλαμβάνει την σωτηρία και την κρίση. Είναι καλή αγγελία για εκείνους που δίνουν την δόξα στον Θεό και Τον λατρεύουν ως Δημιουργό τους, είναι όμως και προειδοποίηση κρίσης για όσους απορρίπτουν τον Δημιουργό και το σημείο της αληθινής λατρείας Του – το Σάββατο ως έβδομη ημέρα.

Οι τρεις άγγελοι περιγράφονται να κηρύττουν τα μηνύματά τους «μετά φωνής μεγάλης» (Αποκ. 14:7,9). Αυτά τα μηνύματα είναι κατεπείγοντα και σημαντικά. Πρέπει να ακουστούν σε όλους επειδή αφορούν την αιώνια κατάληξή τους. Γι’ αυτό πρέπει να διακηρυχτούν σε κάθε έθνος, φυλή, γλώσσα και λαό. Αυτή η διακήρυξη είναι ιδιαίτερα σημαντική επειδή στις έσχατες ημέρες το θηρίο θα ασκεί εξουσία «επί πάσαν φυλήν και γλώσσαν και έθνος» (Αποκ. 13:7). Οι απάτες του Σατανά, σε παγκόσμιο επίπεδο, θα έρθουν αντιμέτωπες με την παγκόσμια διακήρυξη του ευαγγελίου. Η τριπλή αγγελία διακηρύσσεται από τον λαό του Θεού σε αναμέτρηση με τον Σατανά και τους συμμάχους του – τον δράκοντα που συμβολίζει τον παγανισμό/πνευματισμό, το θηρίο της θάλασσας που συμβολίζει την Ρωμαιοκαθολική εξουσία, και το θηρίο το όμοιο με αρνίο ή ψευδοπροφήτης που συμβολίζει τον αποστάτη προτεσταντισμό στις Ηνωμένες Πολιτείες Αμερικής (Αποκ. 13:). Ο Σατανάς χρησιμοποιεί αυτές τις δυνάμεις μέχρι και την έκτη πληγή (Αποκ. 16:13,14). Έτσι, ο κόσμος έρχεται αντιμέτωπος με δύο αντίπαλα μηνύματα που καθένα έχει ως στόχο την υποταγή των ανθρώπων. 

`Σκεψη: Οι Αντβεντιστές της Εβδόμης Ημέρας κληθήκαμε να κηρύξουμε στον κόσμο τις αλήθειες της τριπλής αγγελίας. Τι κάνετε για την επίτευξη αυτής της αποστολής; Τι επιπλέον μπορείτε να κάνετε;`