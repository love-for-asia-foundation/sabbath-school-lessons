---
title: 'Το Μηνυμα Του Δευτερου Αγγελου'
date: 06/03/2019
---

Ο δεύτερος άγγελος ανακοινώνει την πτώση, ή την αποστασία, της Βαβυλώνας και την προσδιορίζει ως ένα ψεύτικο θρησκευτικό σύστημα. Στην Αποκ. 17:5, «Η Βαβυλώνα ονομάζεται ‘‘η μήτηρ των πορνών’’. Οι θυγατέρες της πρέπει να συμβολίζουν τις εκκλησίες εκείνες που προσκολλούνται στις διδασκαλίες και στις παραδόσεις της και ακολουθούν το παράδειγμά της, θυσιάζοντας την αλήθεια και την επιδοκιμασία του Θεού προκειμένου να συνάψουν παράνομη συμμαχία με τον κόσμο.» Ε. Χουάιτ, Τ.Π.Σ. σ. 456.

`Διαβάστε Αποκ. 14:8 μαζί με Αποκ. 18:2 και Ησ. 21:9. Η επανάληψη της λέξης, «έπεσε» δείχνει την βαθμιαία αποστασία και τονίζει την πλήρη ηθική κατάπτωση. Γιατί η Βαβυλώνα αναφέρεται ότι έχει ήδη πέσει, τη στιγμή που η πτώση της φαίνεται να γίνεται στο μέλλον;`

Η Βαβυλώνα των εσχάτων ημερών είναι η ένωση των κίβδηλων θρησκευτικών συστημάτων όπου σ’ αυτά περιλαμβάνονται ο Ρωμαιοκαθολικισμός και ο αποστάτης Προτεσταντισμός. Αυτά τα συστήματα είναι στην υπηρεσία του Σατανά και χρησιμοποιούνται εναντίον του λαού του Θεού (Αποκ. 13:11-18, 16:13, 17:5). Αυτή η αποστάτισσα θρησκευτική ένωση, έχει την αλαζονεία της αρχαίας Βαβυλώνας καθώς εξυψώνεται πάνω από τον Θεό και επιδιώκει να πάρει τη θέση Του στον κόσμο. Ο δεύτερος άγγελος προειδοποιεί τον λαό του Θεού για το αισχρό αυτό σύστημα που όλο και περισσότερο θα απομακρύνεται από την αλήθεια επειδή απέρριψε το φως που φέρνει το μήνυμα της έλευσης. «Μόνον όταν επέλθει αυτή η κατάσταση και η σύμπτυξη της εκκλησίας με τον κόσμο γενικευθεί σε όλη τη Χριστιανοσύνη, τότε η πτώση της Βαβυλώνας θα ολοκληρωθεί.» Ε. Χουάιτ, Τ.Π.Σ. σ.465.

`Διαβάστε ξανά Αποκ. 14:8 μαζί με Αποκ. 17:2 και Αποκ. 18:3. Πώς η Βαβυλώνα κάνει τον κόσμο να πιεί από τον οίνο της πορνείας της; Τι συμβολίζει αυτός ο οίνος;`

Στην Αποκ. 17:η Βαβυλώνα των εσχάτων ημερών παρουσιάζεται ως πόρνη που μεθά τους ανθρώπους με τον οίνο της ανηθικότητάς της (εδ. 2). Ο οίνος της Βαβυλώνας συμβολίζει τις ψευδείς διδασκαλίες και το κίβδηλο ευαγγέλιο του θρησκευτικού της συστήματος. Οι διαμαρτυρόμενες εκκλησίες σήμερα, οι οποίες σύμφωνα με τις Βιβλικές προφητείες φαίνεται να παραμερίζουν τις διαφορές τους με την Ρωμαιοκαθολική εκκλησία και να απομακρύνονται από τη Βιβλική αλήθεια, έχουν ήδη διαβρωθεί από τον οίνο της Βαβυλώνας με την αποδοχή: της θεϊστικής εξέλιξης η οποία είναι εκ διαμέτρου αντίθετη με το μήνυμα του πρώτου αγγέλου για την Δημιουργία, των θεολογικών παραδόσεων που αντικαθιστούν την Βιβλική αλήθεια, των τροποποιήσεων ως προς την ηθική εγκαταλείποντας τις Βιβλικές αρχές για το φύλο, τον γάμο κτλ. Οι μεθυσμένοι δεν μπορούν να σκεφτούν καθαρά. Όσο οι άνθρωποι μεθούν με τον οίνο της Βαβυλώνας, η Βαβυλώνα τους αποπλανεί και τους ωθεί να λατρέψουν το θηρίο της θάλασσας και να λάβουν το χάραγμά του, το σημείο της εξουσίας του όπως επιβάλλεται από το θηρίο το όμοιο με αρνίο.