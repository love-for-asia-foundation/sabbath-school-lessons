---
title: 'Το Μηνυμα Του Πρωτου Αγγελου Μερος Β'
date: 05/03/2019
---

Στην Αποκάλυψη βλέπουμε ότι το κεντρικό θέμα στα τελευταία γεγονότα της ιστορίας του κόσμου θα είναι η λατρεία και η υπακοή στον Θεό, τηρώντας τις εντολές Του (Αποκ. 14:12). Οι άνθρωποι θα χωριστούν σε δύο ομάδες: σε εκείνους που φοβούνται και λατρεύουν τον Θεό, και σε εκείνους που φοβούνται και λατρεύουν το θηρίο. 

`Διαβάστε τις τέσσερις πρώτες εντολές του δεκαλόγου (Έξ. 20:2-11). Στη συνέχεια διαβάστε Αποκ. 13:. Πώς η απαίτηση του θηρίου για λατρεία (εδ.15), η δημιουργία εικόνας του θηρίου για προσκύνηση (εδ.14,15), η βλασφημία κατά του Θεού και του ονόματός Του (εδ.5,6), και το χάραγμα του θηρίου (εδ.16,17), δείχνουν την επίθεση του Σατανά τις έσχατες ημέρες προς τις τέσσερις πρώτες εντολές του Δεκαλόγου;`

Η κεντρική ιδέα στις τέσσερις πρώτες εντολές του Δεκαλόγου είναι η λατρεία. Στην Αποκάλυψη βλέπουμε ότι αυτές οι εντολές θα είναι το κριτήριο της αφοσίωσης στον Θεό κατά την τελική κρίση. Η τελική διαμάχη μεταξύ Χριστού και Σατανά θα έχει να κάνει με την λατρεία και τις τέσσερις πρώτες εντολές. Το βασικό θέμα της τελικής μάχης τονίζεται στο δεύτερο μέρος του μηνύματος του πρώτου αγγέλου. Ο άγγελος καλεί, «προσκυνήσατε τον ποιήσαντα τον ουρανόν και την γην και την θάλασσαν και τας πηγάς των υδάτων» (Αποκ. 14:7). Τα λόγια αυτά μας παραπέμπουν ξεκάθαρα στην τέταρτη εντολή του Δεκαλόγου (Έξ. 20:11). Από εδώ φαίνεται πως το κάλεσμα για λατρεία του Δημιουργού Θεού στην πραγματικότητα είναι κάλεσμα για την τήρηση του Σαββάτου. Η ανάπαυση και η λατρεία την έβδομη ημέρα -το Σάββατο, είναι ένα ιδιαίτερο σημείο της σχέσης μας με τον Θεό (Έξ. 31:13, Ιεζ. 20:12). Το μήνυμα του πρώτου αγγέλου είναι κάλεσμα για λατρεία του Δημιουργού.

«Ενώ από το ένα μέρος η τήρηση του επίπλαστου Σαββάτου σύμφωνα με τα κρατικά θεσπίσματα και αντίθετα προς την τέταρτη εντολή, αποτελεί ομολογία υποταγής σε μία δύναμη αντιμαχόμενη προς το Θεό, η τήρηση από το άλλο μέρος του πραγματικού Σαββάτου, σύμφωνα με τις υπαγορεύσεις του θεϊκού νόμου, είναι μία ένδειξη αφοσίωσης προς το Δημιουργό. Ενώ η μία τάξη ανθρώπων με το να υποτάσσεται στις κοσμικές εξουσίες λαβαίνει το χάραγμα του θηρίου, η άλλη τάξη, προτιμώντας να δείξει αφοσίωση προς τη θεϊκή εξουσία, δέχεται τη σφραγίδα του Θεού.» Ε. Χουάιτ, Τ.Π.Σ. σ. 722, 723.

`Σκεψη: Πώς σχετίζονται η Δημιουργία με την Σωτηρία; Γιατί είναι σημαντική η ανάπαυση το Σάββατο σύμφωνα με το παράδειγμα που μας άφησε ο Θεός;`