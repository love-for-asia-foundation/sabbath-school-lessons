---
title: 'Το Μηνυμα Του Τριτου Αγγελου'
date: 07/03/2019
---

`Πώς περιγράφονται οι πιστοί στην Αποκ. 14:12;`

Σε αντίθεση με τον πιστό λαό του Θεού, στην Αποκ. 14:9,10 προειδοποιούμαστε για την κατάληξη εκείνων που θα αντιμετωπίσουν την οργή του Θεού. Στην Παλαιά Διαθήκη η οργή του Θεού περιγράφεται συμβολικά ως πόση οίνου (Ιερ. 25:15,16). Η σοβαρότητα της κρίσης που θα πέσει στους λατρευτές του θηρίου εκφράζεται με την φράση «θέλει πίει εκ του οίνου του θυμού του Θεού, του κεκερασμένου ακράτου εν τω ποτηρίω της οργής αυτού» (εδ. 14:10). Στο παρελθόν συνήθιζαν να νερώνουν το κρασί για να μειώσουν την μεθυστική δύναμή του. Το κρασί που δεν έχει αραιωθεί αντιπροσωπεύει την οργή του Θεού με όλη της τη δύναμη, δίχως έλεος. 

`Διαβάστε Αποκ. 14:10,11 και 20:10-15. Πώς στο Ησ. 34:8-10 και στο Ιούδα 7 δίνεται περισσότερο φως σχετικά με την δήλωση, «Και ο καπνός του βασανισμού αυτών αναβαίνει εις αιώνας αιώνων»;`

Η φράση σχετικά με τον βασανισμό με πυρ και θείο, παραπέμπει στην ολοκληρωτική καταστροφή. Η φωτιά και το θείο είναι τα μέσα της κρίσης (Γέν. 19:24, Ησ. 34:8-10). Ο καπνός της καταστροφής που ανεβαίνει είναι μία γνωστή εικόνα στην Αγία Γραφή. Ο Ησαΐας προφήτεψε για την μελλοντική καταστροφή του Εδώμ με φωτιά και θείο, «νύκτα και ημέραν δεν θέλει σβεσθή• ο καπνός αυτής θέλει αναβαίνει ακαταπαύστως» (Ησ. 34:10). Ο Ιούδας αναφερόμενος στα Σόδομα και Γόμορρα λέει, «πρόκεινται παράδειγμα τιμωρούμεναι με το αιώνιον πύρ» (εδ. 7). Αυτά τα εδάφια δεν κάνουν λόγο για ακατάπαυστη φωτιά, καθώς καμία από αυτές τις πόλεις δεν καίγεται σήμερα. Οι συνέπειες είναι αιώνιες, και όχι η φωτιά καθεαυτή. Το «αιώνιο πύρ» στην Αποκάλυψη αφορά τον αφανισμό - η φωτιά θα κρατήσει μέχρι να καούν τα πάντα. 

`Σκεψη: Αν και είμαστε ευγνώμονες για την αλήθεια ότι η φωτιά δεν θα καίει για πάντα, η τιμωρία παραμένει τρομερή. Τι μας δείχνει αυτό για το ιερό καθήκον μας να προειδοποιήσουμε τους άλλους για τα επερχόμενα γεγονότα;`