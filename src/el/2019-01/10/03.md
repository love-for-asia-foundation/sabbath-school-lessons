---
title: 'Το Μηνυμα Του Πρωτου Αγγελου Μερος Α'
date: 04/03/2019
---

`Διαβάστε Αποκ. 14:7 και Εκκλ. 12:13,14. Τι σημαίνει η φράση «Φοβήθητε τον Θεόν»; Πώς ο φόβος Θεού σχετίζεται με το ευαγγέλιο, και τι σχέση έχει το ευαγγέλιο με την τήρηση των εντολών του Θεού; (Δείτε επίσης Ρωμ. 7:7-13.) Πώς συνδέονται ο φόβος Θεού και η δόξα σ’ Αυτόν;`

Η παρότρυνση, «Φοβήθητε τον Θεόν, και δότε δόξαν εις αυτόν» δίνεται στα πλαίσια του αιώνιου ευαγγελίου. Όταν συνειδητοποιούμε τι έχει κάνει ο Χριστός για την σωτηρία μας ανταποκρινόμαστε θετικά σ’ Αυτόν. Στην Αγία Γραφή, ο φόβος στον Θεό και η δόξα σ’ Αυτόν είναι έννοιες στενά συνδεδεμένες (Ψαλμ. 22:23, Αποκ. 15:4). Μαζί ορίζουν την σωστή σχέση με τον Θεό (Ιώβ 1:8) και την υπακοή σ’ Αυτόν. Ο φόβος Θεού δεν έχει να κάνει με τον τρόμο, αλλά με το να Τον υπολογίζεις και να επιτρέπεις την παρουσία Του στη ζωή σου. Το πιστό υπόλοιπο του Θεού στις έσχατες ημέρες είναι εκείνοι που φοβούνται τον Θεό (δείτε Αποκ. 11:18, 19:5). Ο Θεός επιθυμεί ο λαός Του να Τον αγαπά (Δευτ. 11:13, Ματθ. 22:37), να Τον υπακούει (Δευτ. 5:29, Εκκλ. 12:13) και να αντικατοπτρίζει τον χαρακτήρα Του (Γέν. 22:12).

Είναι σημαντικό ο λαός του Θεού να Του δίνει την δόξα επειδή, «ήλθεν η ώρα της κρίσεως αυτού». Η κρίση αυτή είναι η διερευνητική κρίση που θα λάβει χώρα πριν την Δευτέρα Παρουσία. Σκοπός αυτής της κρίσης είναι να δείξει εάν λατρεύουμε πραγματικά τον Θεό, κάτι που εκδηλώνεται με τις πράξεις μας (δείτε Β’Κορ. 5:10). Στο τέλος αυτής της κρίσης αποφασίζεται η κατάληξη κάθε ανθρώπου και ο Ιησούς θα έρθει με τον μισθό του καθενός μας για τις πράξεις του (Αποκ. 22:11,12). Η κρίση στην Αποκ. 14:είναι μέρος του ευαγγελίου. Για εκείνους που είναι σε καλή σχέση με τον Θεό, η κρίση είναι καλή αγγελία, συνεπάγεται με δικαίωση, σωτηρία, ελευθερία και αιώνια ζωή. Ωστόσο, η κρίση είναι κακό νέο για τους απειθείς, εκτός εάν μετανοήσουν και επιστρέψουν στον Θεό δεχόμενοι αυτό το μήνυμα της κρίσης. Ο Θεός δεν θέλει κανένας να χαθεί, αλλά όλοι να μετανοήσουν (Β’Πέτρ. 3:9). 

`Σκεψη: Πώς μπορείτε να σταθείτε μόνοι στην κρίση; Τι ετυμηγορία θα βγει σύμφωνα με τη ζωή σας; Τι δηλώνει η απάντησή σας για το πόσο ανάγκη έχετε το ευαγγέλιο, και γιατί και τα δύο είναι τόσο άμεσα συνδεδεμένα με το μήνυμα του πρώτου αγγέλου;`