---
title: 'Το Γαμηλιο Δειπνο Του Αρνιου'
date: 24/03/2019
---

`Διαβάστε Αποκ. 19:6-9 και Ιωάν. 14:1-3. Πώς το γαμήλιο δείπνο απεικονίζει σωστά την πολυαναμενόμενη ένωση του Χριστού με τον λαό Του;`

Δύο χιλιάδες χρόνια πριν, ο Χριστός άφησε την ουράνια κατοικία Του για να προσκαλέσει τους ακολούθους Του στο γαμήλιο δείπνο (Ματθ. 22:) που θα κάνει με τη νύφη Του. «Η αγία πόλη, η Νέα Ιερουσαλήμ… ονομάζεται ‘‘η νύμφη’’ και ‘‘η γυνή του Αρνίου’’… Στην Αποκάλυψη οι πιστοί του Θεού αναφέρονται ως ‘‘κεκλημένοι εις το δείπνον του γάμου του Αρνίου’’ (Αποκ. 19:9). Αφού όμως είναι ‘‘οι κεκλημένοι,’’ τότε δεν μπορεί ταυτόχρονα να είναι και ‘‘η νύμφη’’… Επίσης στην παραβολή του εικοστού δευτέρου κεφαλαίου του Ματθαίου, απαντάται η ίδια γαμήλια απεικόνιση και η ερευνητική κρίση με σαφήνεια παριστάνεται να μεσολαβεί πριν από το γάμο. Πριν από την τελετή ο βασιλιάς παρουσιάζεται στην αίθουσα και εξετάζει τους καλεσμένους προκειμένου να διαπιστώσει αν όλοι είναι ντυμένοι με τα κατάλληλα γαμήλια ρούχα, δηλαδή το άσπιλο παραστατικό του χαρακτήρα ένδυμα, πλυμένο και λευκασμένο με το αίμα του Αρνίου (Ματθ. 22:11, Αποκ. 7:14).» Ε. Χουάιτ, Τ.Π.Σ σ. 510,511. 

Αφού πλήρωσε την προίκα με τη ζωή Του στο σταυρό, ο Νυμφίος επιστρέφει στο σπίτι του Πατέρα Του για να ετοιμάσει τόπο για τον λαό Του, τους καλεσμένους Του (δείτε Ιωάν. 14:2,3), οι οποίοι είναι στη γη και περιμένουν την επιστροφή Του. Στο τέλος του κόσμου, θα έρθει να τους παραλάβει και να τους πάει στο σπίτι του Πατέρα Του. Στην Αποκ. 19:8 βλέπουμε ότι η νύμφη παίρνει από τον Χριστό λαμπρό και καθαρό λινό. Αυτό δείχνει ότι οι προσκεκλημένοι του γάμου που μπαίνουν στην πόλη δεν αξιώνουν καμία αμοιβή για τις πράξεις τους. Επομένως, το «βύσσινον καθαρόν και λαμπρόν» είναι «τα δικαιώματα των αγίων», έργα που ήρθαν ως αποτέλεσμα της ένωσής τους με τον Χριστό. Συνεπώς, τα ρούχα αυτά συμβολίζουν την δικαιοσύνη Του και μαρτυρούν ότι ο λαός Του είναι «οι φυλάττοντες τας εντολάς του Θεού και την πίστιν του Ιησού» (Αποκ. 14:12). Ο Ιησούς είπε μία παραβολή για έναν γάμο όπου ένας από τους καλεσμένους προτίμησε τα δικά του ρούχα από το γαμήλιο ένδυμα που του παρείχε ο βασιλιάς, και ως εκ τούτου εκδιώχθηκε από τον γάμο (Ματθ. 22:1-14). Στην Αποκ. 3:18 βλέπουμε πως το ένδυμα της δικαιοσύνης του Χριστού, η πίστη, και το κολλύριο του Αγίου Πνεύματος, είναι αυτά που χρειάζεται ο λαός του Θεού τον έσχατο καιρό. Ο Ιησούς προτρέπει τους Λαοδικείς να αγοράσουν από Αυτόν τα δώρα αυτά, δείχνοντας έτσι ότι περιμένει κάτι ως ανταλλαγή γι’ αυτά που τους προσφέρει. Εγκαταλείπουμε την αυτάρκεια και την εμπιστοσύνη στον εαυτό μας, για μία ζωή πιστής υπακοής και εμπιστοσύνης στον Χριστό, την μοναδική μας ελπίδα για σωτηρία.

`Σκεψη: Η σωτηρία δεν είναι εξ έργων. Ποια είναι όμως τα «δικαιώματα» που ορίζουν τη ζωή μας;`