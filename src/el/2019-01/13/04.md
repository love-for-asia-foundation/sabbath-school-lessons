---
title: 'Η Χιλιετια'
date: 26/03/2019
---

`Διαβάστε Αποκ. 20:1-3 μαζί με Ιερ. 4:23-26. Ποια είναι η κατάσταση της γης κατά την χιλιετία; Με ποιον τρόπο δένεται ο Σατανάς;`

Τα χίλια χρόνια ξεκινάνε με την Δευτέρα Παρουσία του Χριστού. Σ’ αυτή τη φάση ο Σατανάς και οι έκπτωτοι άγγελοι δένονται. Το δέσιμο του Σατανά είναι συμβολικό επειδή τα πνευματικά όντα δεν γίνεται να δεθούν. Ο Σατανάς δένεται από τις καταστάσεις. Οι πληγές έχουν ερημώσει και σκοτώσει όλους τους ασεβείς κατοίκους της γης, αφήνοντας μία χαοτική κατάσταση που θυμίζει την γη πριν από τη Δημιουργία (Γέν. 1:2). Υπό αυτήν την κατάσταση, η γη γίνεται φυλακή του Σατανά για χίλια χρόνια. Επειδή δεν υπάρχουν άνθρωποι για να πειράξουν και να βλάψουν, το μόνο που μπορούν, ο Σατανάς και οι δαίμονές του είναι να συλλογιστούν τις συνέπειες της ανταρσίας τους ενάντια στον Θεό.

`Διαβάστε Αποκ. 20:4-15. Πού βρίσκονται οι άγιοι κατά την διάρκεια της χιλιετίας;`

Στην Αποκάλυψη φαίνεται ότι ο λαός του Θεού θα περάσει τα χίλια χρόνια στον ουρανό, στον τόπο που ο Χριστός ετοίμασε γι’ αυτούς. Ο Ιωάννης τους βλέπει να κάθονται σε θρόνους ως βασιλείς και ιερείς, και να κρίνουν τον κόσμο. Ο Ιησούς υποσχέθηκε στους μαθητές ότι «θέλετε καθίσει και σεις επί δώδεκα θρόνους κρίνοντες τας δώδεκα φυλάς του Ισραήλ» (Ματθ. 19:28). Ο Παύλος δήλωσε ότι οι άγιοι θα κρίνουν τον κόσμο (Α’Κορ. 6:2,3).

Στην κρίση αυτή δικαιώνονται οι ενέργειες του Θεού. Ο Σατανάς έσπειρε αμφιβολίες όσον αφορά τον χαρακτήρα του Θεού και τις αλληλεπιδράσεις Του με τα δημιουργήματά Του. Κατά την χιλιετία, ο Θεός επιτρέπει στους λυτρωμένους να δουν τα αρχεία της ιστορίας για να λάβουν απαντήσεις σε όλα τα ερωτήματά τους σχετικά με την ευθύτητα των αποφάσεών Του όσον αφορά εκείνους που χάθηκαν, αλλά και όσον αφορά τον τρόπο που οδήγησε την ζωή τους. Στο τέλος της χιλιετίας όλες οι απορίες σχετικά με την δικαιοσύνη του Θεού, θα απαντηθούν. Ο λαός του Θεού θα μπορεί να δει πέρα από τη σκιά της αμφιβολίας ότι οι κατηγόριες του Σατανά είναι ανυπόστατες. Θα είναι έτοιμοι να δουν την εκδήλωση της δικαιοσύνης του Θεού μέσα από την τελική κρίση των ασεβών.

`Σκεψη: Ποιος από εμάς δεν έχει απορίες και αναπάντητα ερωτήματα; Το γεγονός ότι μία μέρα θα μας απαντηθούν, τι μας δείχνει για τον χαρακτήρα του Θεού;`