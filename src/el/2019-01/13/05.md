---
title: 'Ουρανον Νεον Και Γην Νεαν'
date: 27/03/2019
---

Μετά την εξάλειψη της αμαρτίας, η γη θα γίνει το σπίτι των λυτρωμένων. Πώς θα είναι; Στην Αποκ. 21:1 ο Ιωάννης είδε, «ουρανόν νέον και γην νέαν». Η Αγία Γραφή αναφέρεται σε τρεις ουρανούς: τον ουρανό, το έναστρο σύμπαν, και το μέρος όπου κατοικεί ο Θεός (δείτε Β’Κορ. 12:2). Στην Αποκ. 21:1, φαίνεται η ατμόσφαιρα της γης. Η μολυσμένη γη και ο ουρανός δεν μπορούν να αντέξουν στην παρουσία του Θεού (Αποκ. 20:11). Ο όρος νέον, ή καινός στο αρχαίο κείμενο, έχει να κάνει με το καινούριο σε ποιότητα και όχι με την προέλευση και τον χρόνο. Ο πλανήτης αυτός θα καταστραφεί με φωτιά και θα αποκατασταθεί στην πρότερή του κατάσταση (Β’Πέτρ. 3:10-13).

Είναι ενδιαφέρον ότι το πρώτο πράγμα που παρατηρεί ο Ιωάννης στη Νέα Γη είναι ότι δεν υπάρχει θάλασσα. Πιθανόν, ο Ιωάννης να είχε υπόψη την θάλασσα που τον περιτριγύριζε στην Πάτμο και συμβόλιζε τον αποχωρισμό και την θλίψη. Για εκείνον, η απουσία της θάλασσας από τη Νέα Γη σήμαινε την απουσία του πόνου που προκάλεσε ο αποχωρισμός από τα αγαπητά του πρόσωπα. 

`Διαβάστε Αποκ. 21:2-8 και 7:15-17. Τι ομοιότητες βλέπουμε στην περιγραφή της Νέας Γης με τον Κήπο της Εδέμ στη Γέν. 2:;`

Η παρουσία του Θεού μεταξύ του λαού Του εγγυάται μια ζωή ελεύθερη από θλίψη και θάνατο. Η παρουσία αυτή εκδηλώνεται στη Νέα Ιερουσαλήμ και στη σκηνή του Θεού (Αποκ. 21:3), όπου ο Θεός κατοικεί μαζί με τον λαό Του. Η παρουσία του Κυρίου κάνει τη ζωή πραγματικό παράδεισο στην αποκατεστημένη γη. Η παρουσία Του είναι η εγγύηση ότι δεν θα υπάρχουν δάκρυα, θάνατος, θλίψη, θρήνος ή πόνος, όλα όσα είναι συνέπειες της αμαρτίας. Με την εξάλειψη της αμαρτίας, «τα πρώτα παρήλθον» (Αποκ. 21:4). Η ιδέα αυτή είχε σωστά διατυπωθεί από την Μαρία και την Μάρθα στον θάνατο του αδερφού τους Λάζαρου: «Κύριε, εάν ήσο εδώ, ο αδελφός μου δεν ήθελεν αποθάνει» (Ιωάν. 11:21,23). Γνώριζαν καλά πως ο θάνατος δεν μπορούσε να επέλθει μπροστά στην παρουσία του Χριστού. Κατά τον ίδιο τρόπο, η παρουσία του Θεού στη Νέα Γη θα εξασφαλίσει την ελευθερία από τον πόνο και την θλίψη που τώρα βιώνουμε στη ζωή. Αυτή είναι η μεγάλη ελπίδα που έχουμε στον Χριστό, η ελπίδα που έχει σφραγιστεί με το αίμα Του.

`Σκεψη: Γιατί η υπόσχεση της νέας δημιουργίας σε έναν νέο κόσμο είναι τόσο σημαντική σ’ αυτά που πιστεύουμε; Πόσο ωφέλιμη θα ήταν η πίστη μας χωρίς αυτή την υπόσχεση;`