---
title: 'Τα Επτα Κεφαλια Του Θηριου'
date: 20/03/2019
---

`Διαβάστε Αποκ. 17:9-11 και Αποκ. 13:18. Για να κατανοηθούν τα επτά κεφάλια, χρειάζεται νους με σοφία. Ποια σοφία βλέπουμε εδώ; Πώς μπορεί κάποιος να λάβει θεϊκή σοφία; (δείτε Ιακ. 1:5)`

Ο άγγελος εξηγεί ότι τα επτά κεφάλια είναι επτά όρη. Ορισμένοι μεταφραστές υποστηρίζουν ότι πρόκειται για τα επτά όρη που πλαισιώνουν την Ρώμη. Είναι επίσης επτά βασιλείς, οι οποίοι συμβολίζονται από τα επτά όρη. Επιπλέον, τα όρη αυτά είναι διαδοχικά και όχι ταυτόχρονα. Τα όρη αυτά δεν αντιπροσωπεύουν κάποιους συγκεκριμένους βασιλείς, επειδή η Αποκάλυψη δεν αναφέρεται σε συγκεκριμένα πρόσωπα αλλά σε συστήματα. Στην Αγία Γραφή τα όρη συμβολίζουν παγκόσμιες δυνάμεις ή αυτοκρατορίες (Ιερ. 51:25, Ιεζ. 35:2,3). Στις Βιβλικές προφητείες οι «βασιλείς» αντιπροσωπεύουν τα βασίλεια (Δαν. 2:37-39, Δαν. 7:17). Συνεπώς, τα επτά όρη συμβολίζουν επτά διαδοχικές αυτοκρατορίες που κυριάρχησαν στον κόσμο μέσα στην ιστορία, μέσω των οποίων ο Σατανάς εναντιώθηκε στον Θεό και έβλαψε τον λαό Του. Την εποχή του Ιωάννη, πέντε από αυτές τις αυτοκρατορίες είχαν ήδη πέσει, η μία υπήρχε, και η άλλη δεν είχε έρθει ακόμη. Παρά τις διαφορετικές απόψεις μεταξύ των Αντβεντιστών σχολιαστών, πολλοί υποστηρίζουν ότι τα πέντε βασίλεια που έπεσαν κυριαρχούσαν την εποχή της Παλαιάς Διαθήκης και κατά καιρούς καταδυνάστευαν τον λαό του Θεού: Αίγυπτος, Ασσυρία, Βαβυλώνα, Μηδοπερσία, και Ελλάδα. Ο «εις είναι» ήταν η Ρωμαϊκή αυτοκρατορία που την εποχή του Ιωάννη είχε την εξουσία. Το έβδομο βασίλειο που «δεν ήλθεν έτι» είναι το θηρίο της Αποκ. 13:, ο αναβιωμένος παπισμός, ο οποίος θα εμφανιζόταν μετά την εποχή του Ιωάννη και την πτώση της ειδωλολατρικής Ρώμης. Η ιστορία έχει επιβεβαιώσει αυτήν την προφητεία που γράφτηκε πολλά χρόνια πριν την εκπλήρωσή της. Στη συνέχεια, ο Ιωάννης αναφέρει ότι το κόκκινο θηρίο είναι η όγδοη παγκόσμια δύναμη, αν και στην πραγματικότητα είναι ένα από τα επτά κεφάλια (παγκόσμιες δυνάμεις). Ποιο από τα επτά; Επειδή τα κεφάλια έρχονται διαδοχικά, το όγδοο πρέπει να είναι το έβδομο κεφάλι που δέχτηκε την θανάσιμη πληγή. Την εποχή της όγδοης παγκόσμιας δύναμης, το κόκκινο θηρίο εμφανίζεται και προωθεί τα σχέδια και τους στόχους της πόρνης Βαβυλώνας. Σήμερα ζούμε στην εποχή όπου η θανάσιμη πληγή θεραπεύεται. Το όγδοο κεφάλι θα εμφανιστεί λίγο πριν το τέλος, όπου και θα απολεσθεί.