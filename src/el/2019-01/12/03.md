---
title: 'Η Πορνη Που Καθεται Στο Κοκκινο Θηριο'
date: 18/03/2019
---

`Διαβάστε Αποκ. 17:3. Ένας από τους επτά αγγέλους που έχουν τις επτά φιάλες τις γεμάτες με τις επτά τελευταίες πληγές, δείχνει στον Ιωάννη την κρίση της πόρνης που κάθεται πάνω σε πολλά ύδατα. Ο Ιωάννης την βλέπει να κάθεται πάνω στο κόκκινο θηρίο. Πώς με τα σύμβολα του νερού και του θηρίου δίνεται η κατάλληλη περιγραφή των υποστηρικτών της Βαβυλώνας;`

Καθώς ο Ιωάννης μεταφέρεται μέσω οράματος στην έρημο, βλέπει μία γυναίκα πάνω σε ένα κόκκινο θηρίο. Ενώ η πόρνη εκπροσωπεί ένα θρησκευτικό σύστημα, το θηρίο συμβολίζει μία πολιτική δύναμη. Η εικόνα αυτή στην οποία η θρησκεία ιππεύει τις κοσμικές και  πολιτικές δυνάμεις δείχνει δύο ξεχωριστές οντότητες, κάτι που δεν ίσχυε στο παρελθόν αφού η θρησκεία και το κράτος συνδέονταν. Ωστόσο, σύμφωνα με την προφητεία, στο τέλος αυτές οι δύο οντότητες θα ενωθούν. Το γεγονός ότι το θρησκευτικό σύστημα είναι ο αναβάτης δείχνει πως στο τέλος η θρησκεία θα κυριαρχεί στις κοσμικές και πολιτικές δυνάμεις. 

`Ποια χαρακτηριστικά της πόρνης παραπέμπουν στον δράκο, στο θηρίο της θάλασσας και στο θηρίο που έρχεται από τη γη στην Αποκ. 12:και 13:;`

Η πόρνη φορά πορφυρά και κόκκινα ρούχα και είναι γεμάτη χρυσό, πολύτιμους λίθους και μαργαριτάρια, στολισμούς που στην αρχαιότητα συνήθιζαν οι πόρνες για να ενισχύσουν την αποπλάνησή τους (Ιερ. 4:30). Όπως το χρώμα του αίματος, το πορφυρό χρώμα παραπέμπει στον καταδυναστευτικό χαρακτήρα αυτού του θρησκευτικού συστήματος. 

Τα ρούχα της πόρνης είναι η πλαστογράφηση των ενδυμάτων του αρχιερέα στην Παλαιά Διαθήκη, όπου σ’ αυτά υπήρχαν τα χρώματα του μωβ, του πορφυρού και του χρυσού (Έξ. 28:5,6). Η βλάσφημη επιγραφή στο μέτωπο της πόρνης αντικαθιστά την επιγραφή «ΑΓΙΑΣΜΟΣ ΕΙΣ ΤΟΝ ΚΥΡΙΟΝ» που ήταν γραμμένη πάνω στη μίτρα του αρχιερέα (Έξ. 28:36-38). Το ποτήρι στο χέρι της μας θυμίζει τα σκεύη του αγιαστηρίου τα οποία χρησιμοποίησε ο Βαλτάσαρ, ο βασιλιάς της Βαβυλώνας, για να πιει κρασί ο ίδιος και οι επισκέπτες του (Δαν. 5:2-4). Το χρυσό ποτήρι στα χέρια της πόρνης είναι γεμάτο κρασί για να μεθύσει τον κόσμο. Το θρησκευτικό αυτό σύστημα χρησιμοποιεί την αλήθεια για να συμπεριλάβει τις ψευδείς διδασκαλίες του Σατανά προκειμένου να απομακρύνει τον κόσμο από τον Θεό. Επιπλέον, η πόρνη Βαβυλώνα φαίνεται να είναι μεθυσμένη με το αίμα των αγίων και των μαρτύρων του Ιησού που πέθαναν για την πίστη τους στο Χριστό. Αυτή η εικόνα συνδέει την Βαβυλώνα του έσχατου καιρού με τον αποστάτη Χριστιανισμό του Μεσαίωνα που υπό την καθοδήγηση του Παπισμού ευθυνόταν για τον θάνατο εκατομμυρίων Χριστιανών που παρέμεναν πιστοί στο ευαγγέλιο. 

`Σκεψη: Η περιγραφή της πόρνης Βαβυλώνας θυμίζει την εικόνα της Ιεζάβελ στην εκκλησία των Θυατείρων (δείτε Αποκ. 2:20-23). Πώς τα χαρακτηριστικά αυτών των δύο γυναικών διευκρινίζουν τον χαρακτήρα της Βαβυλώνας του έσχατου καιρού;`