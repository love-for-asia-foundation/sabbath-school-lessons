---
title: 'Απωλεια Ζωης'
date: 30/05/2019
---

Ως άνθρωποι γνωρίζουμε πολύ καλά την πραγματικότητα του θανάτου. Διαβάζουμε γι’ αυτόν, τον βλέπουμε γύρω μας, και μπορεί να έχουμε και οι ίδιοι φτάσει τόσο κοντά σ’ αυτόν.

`Διαβάστε Α’Κορ. 1526. Πώς περιγράφεται ο θάνατος, και γιατί περιγράφεται κατ’ αυτόν τον τρόπο;`

Όσοι έχουν χάσει κάποιο αγαπητό τους πρόσωπο έχουν δει πόσο τρομερός εχθρός είναι ο θάνατος. Από την άλλη, ο θάνατος μπορεί να έχει και τα καλά του. Εάν αυτός που πέθανε, είναι πιστός, όταν ανοίξει ξανά τα μάτια του, που γι’ αυτόν θα είναι σαν να πέρασε μία μόνο στιγμή, θα αναστηθεί για την αιώνια ζωή. «Για τον πιστό ο θάνατος δεν έχει μεγάλη σημασία… Για το Χριστιανό ο θάνατος είναι ένας ύπνος, μία σιωπηλή και σκοτεινή στιγμή. ‘‘Η ζωή σας είναι κεκρυμμένη μετά του Χριστού εν τω Θεώ. Όταν ο Χριστός, η ζωή ημών, φανερωθή, τότε και σεις μετ’ Αυτού θέλετε φανερωθή εν δόξη.’’» Ε. Χουάιτ, Ζ.Χ. σ. 757.

Οι φίλοι και οι συγγενείς του, είναι αυτοί που πονούν περισσότερο και θλίβονται με τον θάνατο κάποιου. Η θλίψη είναι η φυσική ανταπόκριση μπροστά στην απώλεια. Υποφέρουμε συναισθηματικά όταν κάποιος που αγαπάμε χάνεται. Η διαδικασία του πένθους δεν είναι ίδια για όλους τους ανθρώπους, αλλά γενικότερα οι περισσότεροι άνθρωποι περνούν από κάποια στάδια. Η πρώτη και η πιο συνηθισμένη αντίδραση στο θάνατο κάποιου αγαπητού προσώπου είναι το σοκ-το οδυνηρό ξάφνιασμα- και η άρνηση, ακόμη και αν ο θάνατός του ήταν αναμενόμενος. Το σοκ είναι η συναισθηματική προστασία από το να καταληφθείς ξαφνικά από την απώλεια, και μπορεί να κρατήσει δύο έως τρείς μήνες. Μπορεί ακόμη να υπάρξει κάποια περίοδος όπου στις σκέψεις μας να βρίσκεται συνεχώς το αγαπητό μας πρόσωπο, κυρίως στις καθημερινές δραστηριότητές μας. Οι συζητήσεις συχνά θα περιστρέφονται γύρω από το αγαπητό μας πρόσωπο. Αυτή η περίοδος κρατά από έξι μήνες μέχρι και έναν χρόνο. Το στάδιο της απογοήτευσης και της κατάθλιψης είναι μία μακρά περίοδος πένθους, πιθανόν το πιο οδυνηρό στάδιο για τον πενθούντα, κατά τη διάρκεια του οποίου σταδιακά συνειδητοποιούμε το γεγονός της απώλειας. Κατά τη διάρκεια αυτής της περιόδου μπορεί να υπάρχουν διάφορα αισθήματα, όπως οργή, ενοχή, λύπη, ανησυχία και μεταμέλεια. Στόχος του πένθους δεν είναι να εξαφανίσουμε τον πόνο ή τις αναμνήσεις του προσώπου που χάσαμε. Σ’ αυτό το τελικό στάδιο της αποκατάστασης αποκτάται ένα νέο ενδιαφέρον στις καθημερινές δραστηριότητες και μέρα με τη μέρα αρχίζουμε να λειτουργούμε φυσιολογικά.

`Σκεψη: Ποιες παρήγορες σκέψεις βρίσκουμε στα παρακάτω κείμενα; Ρωμ. 8:31-39, Αποκ. 21:4, Α’ Κορ. 15:52-57.`