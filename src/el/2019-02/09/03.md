---
title: 'Απωλεια Εμπιστοσυνης Μερος Α'
date: 27/05/2019
---

Όλοι είμαστε αμαρτωλοί, δυσλειτουργικοί άνθρωποι που κάποια στιγμή θα βρεθούμε αναξιόπιστοι σε κάποιον που μας εμπιστεύτηκε. Και ποιος δεν έχει πέσει θύμα κάποιου που πρόδωσε την εμπιστοσύνη του; Και φυσικά, αυτή η προδοσία είναι ακόμη πιο δύσκολη και οδυνηρή όταν γίνεται από κάποιο οικογενειακό μας πρόσωπο. Ορισμένες φορές είναι ευκολότερο να κόψουμε κάθε επαφή και να φύγουμε από μία σχέση που κρίνουμε ότι δεν αξίζει καμία προσπάθειά μας να ξαναχτιστεί. Αυτό όμως δεν είναι το ίδιο εύκολο όταν πρόκειται για κάποιο οικογενειακό μέλος ή τον/τη σύζυγό μας. Θα μπορούσαμε να πούμε ότι ο γάμος μάς διδάσκει ακόμη το πώς να κτίσουμε την εμπιστοσύνη όταν έχει χαθεί. 

`Πώς μπορούν η εμπιστοσύνη και η σχέση να θεραπευθούν και να σωθούν, όταν η εμπιστοσύνη σε μία σχέση έχει κλονιστεί; Α’ Πέτρ. 5:6,7, Α’ Ιωάν. 4:18, Ιακ. 5:16, Ματθ. 6:14,15.`

Το χτίσιμο μιας διαλυμένης εμπιστοσύνης είναι μια διαδρομή στην οποία πρέπει να γίνεται ένα βήμα τη φορά. Η διαδρομή ξεκινά με την ειλικρινή αναγνώριση του πόνου και εξομολόγηση της αλήθειας, όποιο κι αν είναι το αδίκημα και όποιος κι αν είναι ο αδικημένος. Όταν η μοιχεία είναι η αιτία που κλονίστηκε η εμπιστοσύνη, η θεραπεία ξεκινά όταν ο μοιχός ομολογεί. Ως μέρος της θεραπευτικής διαδικασίας, η εξομολόγηση πρέπει να είναι απόλυτα ειλικρινής από τη μεριά του φταίχτη. Δεν πρέπει τίποτα να παραμείνει κρυφό, αλλιώς, όταν φανερωθεί (γιατί θα φανερωθεί), θα διαλύσει την εμπιστοσύνη που χτίστηκε ξανά. Και εάν η εμπιστοσύνη διαλυθεί δύο φορές, είναι πολύ δυσκολότερο να ξαναχτιστεί. 

Για να ξαναχτιστεί η εμπιστοσύνη χρειάζεται χρόνος και υπομονή. Όσο πιο σοβαρό είναι το αδίκημα, τόσο περισσότερος χρόνος θα χρειαστεί για την αποκατάσταση της εμπιστοσύνης. Ορισμένες φορές θα νιώθετε σαν να κάνετε δύο βήματα μπροστά και τρία πίσω. Τη μία μέρα θα νιώθετε ότι υπάρχει ελπίδα και την άλλη θα θέλετε να τα παρατήσετε. Πολλοί, ωστόσο, κατάφεραν να αποκαταστήσουν τη διαλυμένη σχέση τους και να αναπτύξουν έναν γάμο πιο έμπιστο και ευτυχισμένο από πριν.

`Σκεψη: Ποιες αρχές για τη θεραπεία του γάμου μπορούν να χρησιμοποιηθούν και στην αποκατάσταση άλλου είδους διαλυμένης εμπιστοσύνης; Σε ποιες περιπτώσεις, παρότι δόθηκε συγχώρηση, δεν μπορεί -και ούτε πρέπει- να υπάρχει εμπιστοσύνη;`