---
title: 'Δινοντας Μαρτυρια Μεσω Της Οικογενειακης Ζωης Μας'
date: 19/06/2019
---

`Στα παρακάτω εδάφια δείτε τη χρήση του όρου «μιμηταί». Τι μας λένε για τη διαδικασία του να γίνουμε και να αυξηθούμε ως Χριστιανοί; Τι μας λένε για τη σχέση μεταξύ προτύπου και μαρτυρίας; Α’ Κορ. 4:16, Εφεσ. 5:1, Α’ Θεσ. 1:6, Εβρ. 6:12, 13:7, Γ’ Ιωάν. 11.`

Στην Καινή Διαθήκη δίνεται έμφαση στη μίμηση, αναγνωρίζοντας έτσι τον σημαντικό ρόλο του προτύπου στη διαδικασία εκμάθησης. Οι άνθρωποι έχουν την τάση να μοιάζουν σε αυτούς που παρατηρούν. Αυτή η αρχή βρίσκει εφαρμογή στις σχέσεις γενικότερα και ειδικά στο σπίτι, όπου η μίμηση είναι συνηθισμένη. Τα παιδιά μιμούνται τους γονείς και τα αδέρφια τους, οι σύζυγοι συχνά μιμούνται ο ένας τον άλλον. Αυτή η έννοια μας βοηθάει να δούμε πως τα ζευγάρια και οι οικογένειες μπορούν να δώσουν τη Χριστιανική τους μαρτυρία σε άλλα ζευγάρια και οικογένειες. 

Η δύναμη της κοινωνικής επιρροής. Μπορούμε να δώσουμε μαρτυρία όταν προσφέρουμε ευκαιρίες στους άλλους να μας παρατηρήσουν, και μοιραζόμαστε με κάποιον τρόπο την εμπειρία μας στο σπίτι. Πολλοί, δυστυχώς, δεν έχουν κάποιο καλό παράδειγμα γάμου ή οικογενειακών σχέσεων να ακολουθήσουν. Στο σπίτι μας μπορούν να δουν πώς το Πνεύμα του Ιησού κάνει τη διαφορά. «Η κοινωνική επιρροή είναι μία θαυμάσια δύναμη. Αν το θέλουμε, μπορούμε να τη χρησιμοποιήσουμε σαν μέσο βοήθειας γι’ αυτούς που μας περιβάλλουν» Ε. Χουάιτ, Ζ.Υ. σ. 322.

Καθώς τα παντρεμένα ζευγάρια προσκαλούν άλλα ζευγάρια για φαγητό, παρέα, Βιβλικές μελέτες, οι επισκέπτες βλέπουν ένα πρότυπο. Η ένδειξη αμοιβαιότητας, διαβεβαίωσης, επικοινωνίας, επίλυσης διαφορών, αμοιβαίων υποχωρήσεων, μαρτυρούν μια οικογενειακή ζωή εν Χριστώ.

`Σε αυτά τα πλαίσια, τι πρέπει να προσέχουμε; Ιερ. 17:9, Ιωάν. 2:25, Ρωμ. 3:23.`

Μιμούμενοι πιστούς που ακολουθούν τον Χριστό. Όλα τα ανθρώπινα παραδείγματα έχουν ψεγάδια. Ωστόσο, η μαρτυρία της Χριστιανικής οικογένειας δεν έχει να κάνει με τη μίμηση της απόλυτης τελειότητας. Στην Καινή Διαθήκη καλούμαστε να μιμηθούμε πιστούς που είναι μιμητές του Χριστού. Σκοπός είναι οι άνθρωποι να κατανοήσουν τη Χριστιανική πίστη καθώς τη βλέπουν να εκδηλώνεται στη ζωή ανθρώπων με ελαττώματα όπως αυτοί. 

`Σκεψη: Τι μπορείτε να κάνετε για να γίνει το σπίτι σας καλύτερο πρότυπο Χριστιανικής μαρτυρίας;`