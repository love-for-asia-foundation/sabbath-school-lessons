---
title:  सातवटा अन्तिम महामारीहरु
date:   09/03/2019
---

### यस अध्यायका मूल पदहरू
प्रकाश १५:१,प्रकाश ७:१-३, प्रकाश १४:९,१०, प्रकाश १६:१-१२, प्रकाश १७:१, दानिएल ५, प्रकाश १६:१६ र २ थेस्सोलिनिकी २:९-१२।

> <p>यस अध्यायको मूल सार पद</p>
> "हे परमप्रभु, तपाईंको डर कसले मान्दैन अर्थात् तपाईँप्रति अगाध श्रद्धा कसले राख्दैन र? र तपाईंका नाउँको महिमा कसले गर्दैन? किनकि तपाईं मात्र पवित्र हुनुहुन्छ। सबै राष्ट्रका मानिसहरू आएर तपाईंलाई दण्डवत् गर्नेछन्, किनभने तपाईंका धार्मिक कार्यहरू प्रकट भएका छन्।” (प्रकाश १५:४ रूपान्तरित)।

शैतान, उसका मतियारहरू र दुष्टहरूको सदाको निम्ति नाश हुन तिनीहरूको र परमेश्वरको बीचमा हुने अन्तिम युद्धलाई  आर्मिगेड्डन (गोग र मागोग) भनिन्छ जुन प्रकाश २०मा उल्लेख गरिएको छ। त्यस समय "राष्ट्रहरू रिसले चुर भएको" भनेर प्रकाश ११:१८ले त्यस घट्नाको सारांश बताउँछ। यस संसारमा हुने अन्तिम स्थिति देहायसँग मिल्दोजुल्दो छ: अन्तिम दिनमा हुने घट्नाहरूको बिवरण येशूले दिनुभएको ("५ अब कोही-कोहीले सुन्दर-सुन्दर ढुङ्गाहरू र दानमा प्राप्त भएका सामग्रीहरूले सुसज्जित पारिएका मन्दिरको विषयमा कुरा गर्न लागे। येशूले भन्नुभयो, ६ “तिमीहरूले जे देखिरहेका छौ, यस्तो समय आउनेछ जब एउटा ढुङ्गामाथि अर्को ढुङ्गा रहनेछैन, ती जम्मै भत्किनेछन्।”  लूका २१:५-६), त्यसपछि बर्षिने परमेश्वरको क्रोध जुन कि पश्चाताप नगर्ने र पापमै लठ्ठ भएर बस्ने पापी दुष्ट अत्याचारीमाथि सातवटा अन्तिम बिपत्ति वा महामारीकोरुपमा खनिएर परमेश्वरले अन्तिम न्याय गर्नुहुने फैसला ("मैले स्वर्गमा ठूलो र अचम्मको अर्को एउटा चिन्ह देखें: सात स्वर्गदूतहरूले सात वटा अन्तिम विपत्ति लिएका थिए, किनकि तिनीहरूमा नै परमेश्वरको क्रोध समाप्त भएको छ" प्रकाश १५:१)।

सात जना स्वर्गदूतहरूले परमेश्वरको क्रोधले भरिएको सातवटा कचौरा भरिएको दृश्यको चित्रण गरेर प्रकाश १५ अध्याय खोल्दछ। तर पापी तथा अधर्मीहरूमाथि परमेश्वरको क्रोध खनिनुभन्दा पहिला परमेश्वरका निष्ठावान जनहरूको भविष्यको बारेमा एक झलक पनि देखाइएको छ (प्रकाश १५:१-४)। "पशु, उसको मूर्ति, उसको छाप र संख्या तोकिएको उसको नाउँमाथि बिजयी" भएका उहाँका जनहरूको बारेमा वर्णन गरिएको छ (प्रकाश १५:२)। त्यसबेला तिनीहरू सिसाको समुद्र जस्तो स्थानमा खडा भएका हुन्छन्, तिनीहरूले मोशा र थुमाको भजन गाउँदछन्। जब मोशाको नेतृत्वमा इस्राएलीहरूलाई परमेश्वरले लाल सागर पार गराउनुभयो तब तिनीहरूले भावबिभोर भएर उहाँको बिजयको उत्सब मनाएका थिए। जब इजिप्टको फौजले फाटिएको लाल समुद्रमा इस्राएलीहरूलाई खेद्दै थिए तब ती इस्राएलीहरू समुद्र पारभएपछि त्यो समुद्र फेरि जोडिएर ती फौजलाई निलिदिएको थियो। त्यसबेला मोशाले परमेश्वरको स्तुति गर्दै बिशेष भजन गाएका थिए (प्रस्थान १५:)। त्यसकै सम्झना गर्दै परमेश्वरका जनहरूले पनि युगको अन्तमा तिनीहरूलाई आतङ्कित बनाउनेहरूको पतन हुनुभन्दा अघि मोशाले गाएको गीत जस्तै गीत गाउनेछन्।

ती बिजयी हुने सन्तहरू तिनै हुन् जुन प्रकाश १४:१-५मा १,४४,००० भनेर सम्बोधन गरिएको थियो। पशुको छाप लगाउन अस्वीकार गरेको कारणले तिनीहरूलाई अन्तिम सात महामारी वा बिपत्तीहरूबाट सुरक्षित राखिएका थिए। अनि येशूको दोस्रो आगमनमा तिनीहरूको नाशवान शरीर कहिल्यै नाश नहुने शरीरमा परिवर्तन हुनेछ र तिनीहरू अजम्मरी जीवनको वस्त्रले पहिरिनेछन् (१ कोरन्थी १५:५१-५४) र तिनीहरू पुनरुत्थान भएका अरू सन्तहरूसँग मिल्नेछन्। जब येशू उहाँको महिमामा र शक्तिमा आउनुहुन्छ तब त्यो कार्य सम्पन्न हुनेछ ("तब हामी बाँचिरहेका र छोडिएकाहरू प्रभुलाई आकाशमा भेट्न तिनीहरूका साथसाथै बादलमा उठाइलगिनेछौं, र यसरी हामी सधैँ प्रभुसँग रहनेछौं" १ थेसलोनिकी ४:१७)।