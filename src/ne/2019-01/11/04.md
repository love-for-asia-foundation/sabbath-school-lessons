---
title:  युफ्रेटस नदी सुक्छ
date:   12/03/2019
---

`प्रकाश १६:१२ "तब छैटौँ स्वर्गदूतले आफ्नो कचौरो महानदी यूफ्रेटिसमा खन्याए, र नदीको पानी सुकिहाल्यो र पूर्वबाट आउने राजाहरूका निम्ति मार्ग तयार भयो।" र प्रकाश १७:१,१५ "१ ती सात कचौरा लिने सात स्वर्गदूतहरूमध्ये एक जनाले मकहाँ आएर मलाई भने, “यता आऊ, म तिमीलाई धेरै पानीहरूमा बसेकी त्यस महा वेश्यालाई दिइएको इन्साफ देखाउनेछु।...१५ ती स्वर्गदूतले मलाई भने, “तिमीले देखेका ती पानीहरू, जहाँ त्यो वेश्या बसेकी छे, तीचाहिँ मानिसहरू, भीड़हरू, जातिहरू र भाषाहरू हुन्।" युफ्रेटिस नदी इजिप्ट देशमा अहिले पनि छ तर बाइबलको भविष्यवाणीमा त्यो नदी केको प्रतीक हो? सातवटा महामारी वा विपत्तिहरूको परिवेशमा युफ्रेटस नदी सुक्नुको अर्थ के हो? `

पुरानो करारको समयमा इस्राएल देशका शत्रु देशहरू जस्तै असेरिया र बेबिलोनको जीवन थामी राख्न युफ्रेटस नदी अतिआवश्यक साधन थियो। बेबिलोन वा आधुनिक इराकद्वारा नदी बहन्थ्यो। त्यो देशको आसपासमा रहेका सहर तथा खेतबारीहरूमा त्यही नदीबाट सिँचाइ हुन्थ्यो र मानिसहरूलाई खाने पानी त्यही नदीबाट आउँथ्यो। यदि युफ्रेटस नदी नभएको भए बेबोलोनको अस्तित्व नै हुँदैनथ्यो।

युगको अन्तमा रहेको बेबिलोन धेरै पानीहरूमाथि बसिरहेको भनेर प्रकाश १७:१ले वर्णन गर्दछ। जब यर्मियाले यो लेखे "१२ बेबिलोनका पर्खालहरूका विरुद्धमा झन्डा उठाओ। गारदलाई बलियो पार। पहरा-चौकी खटाओ। लुकेर हमला गर्ने ठाउँ तयार पार। बेबिलोनका मानिसहरूका विरुद्धमा परमप्रभुले आफ्नो उर्दी दिनुभएको छ, उहाँले आफ्नो अभिप्राय पूरा गर्नुहुनेछ। १३ तँ, जो धेरै पानी भएका ठाउँमा बस्छस्, र धन-सम्पत्तिका भण्डारले पूर्ण भएको छस्, तेरो खतम हुने समय आइपुग्यो, तेरो अन्त्य आइपुग्यो।" (यर्मिया ५१:१२-१३) तब उनले युफ्रेटस नदीलाई सम्बोधन गरेको हुनसक्छ। युगको अन्तिम समयमा बेबिलोन बस्ने पानीहरू भन्नुको अर्थ त्यस बेबिलोनलाई टेवा दिने मानिसहरूलाई भनेको हो भनेर प्रकाश १७:१५ले यसरी स्पष्ट पार्दछ "ती स्वर्गदूतले मलाई भने, “तिमीले देखेका ती पानीहरू, जहाँ त्यो वेश्या बसेकी छे, तीचाहिँ मानिसहरू, भीड़हरू, जातिहरू र भाषाहरू हुन्।" तिनीहरू विश्वको नागरिक, लौकिक वा धर्मसँग सम्बन्ध नभएको र राजनैतिक शक्ति वा प्रणालीहरूहुन् जसले बेबिलोनलाई जोगाइराख्न सहयोग गर्दछ। तर समय बित्दै जाँदा ती शक्ति वा प्रणालीहरू बेबिलोनलाई सहयोग गर्नबाट पछि हट्दै जानेछन्।

छैटौँ महामारीको दृश्यले पर्सियाका राजा साइरसले पौराणिक बेबिलोनलाई कब्जा लिएको याद दिलाउँछ। त्यसबेला उनले बेबिलोन सहरमा जाने नदीलाई अन्तै बहाएका थिए र बेबिलोन सहरमा जाने नदीको बाटोलाई सुख्खा पारेर त्यसबाट आफ्ना सैनिकहरू सहरभित्र पठाएर उक्त बेबिलोन राज्य कब्जा गरेका थिए (दानिएल ५)। पौराणिक ग्रीकको इतिहासकार हेरोडोटसले यसबारे  यसरी वर्णन गर्दछन्: त्यो रात राजा बेलशजार र देशका उच्च पदाधिकारीहरूसँग राजकीय भोजमा सम्मिलित भइरहेका थिए। पर्सियाका सैनिकहरूले त्यस सहरभित्र जाने नदीलाई रातभरिमा अन्तै बहाइदिए र सुख्खा नदीकै बाटोबाट तिनीहरू बेबिलोन सहरभित्र पसे। राजकीय भोजमा लठ्ठ भइरहेका राजा र देशका उच्च पदाधिकारीहरूलाई अचम्म पारेर पर्सियाका सैनिकहरूले बेबलोन सहर कब्जा गरेका थिए।

प्रकाश १६:१२मा उल्लेख गरिएको "तब छैटौँ स्वर्गदूतले आफ्नो कचौरो महानदी यूफ्रेटिसमा खन्याए, र नदीको पानी सुकिहाल्यो र पूर्वबाट आउने राजाहरूका निम्ति मार्ग तयार भयो' अर्थात् युफ्रेटिस नदी  सुकेको अर्थ नदी सुकेको कारणले युगको अन्तमा बेबिलोन ढल्नेछ भनेर साङ्केतिक शब्दमा बोलिएको हो। किनभने प्रकाशको पुस्तकमा उल्लेख गरिएको युफ्रेटिस नदीले तिनीहरू विश्वको नागरिक, लौकिक वा धर्मसँग सम्बन्ध नभएको वा धर्मनिरपेक्ष राष्ट्रहरू र राजनैतिक शक्ति वा प्रणालीहरूहुन् जसले बेबिलोनलाई जोगाइ राखेका थिए र युफ्रेटिस नदी सुक्नुको अर्थ ती शक्तिहरूले बेबिलोनरुपी शक्तिलाई गर्ने सहयोग रोक्का गरिनेछ र त्यसमाथि आक्रमण गर्नेछ जसले गर्दा त्यो ध्वस्त हुनेछ। अर्थात् संसारका विभिन्न शक्तिहरूले परमेश्वरको बिरुद्धमा जाने आत्मिक शक्तिलाई दिनुपर्ने टेवा दिइनेछैन र त्यो शक्ति आखिरमा गएर पतन हुनेछ।

जब प्रकृतिमा आउने दैविक प्रकोपहरू विश्वका मानिसहरूले अनुभव गर्नेछन् तब तिनीहरूले सहयोग र सुरक्षाको निम्ति बेबिलोनको सहारा माग्नेछन् (हेर्नुहोस् " ३ दोस्रो स्वर्गदूतले आफ्नो कचौरो समुद्रमा खन्याए, र त्यो मरेका मानिसको रगतजस्तै भयो। अनि समुद्रमा भएका सबै जीवित प्राणीहरू मरे। ४ अनि तेस्रो स्वर्गदूतले आफ्नो कचौरो नदीहरू र पानीका मूलहरूमा खन्याए, र ती रगतै भइहाले। ५ तब पानीको जिम्मा लिने स्वर्गदूतले यसो भनिरहेका मैले सुनें, “तपाईं आफ्ना इन्साफमा न्यायी हुनुहुन्छ, तपाईं जो हुनुहुन्छ, जो हुनुहुन्थ्यो, हे पवित्र परमेश्वर। किनभने यसरी नै तपाईंले इन्साफ गर्नुभएको छ। ६ किनकि तिनीहरूले सन्तहरू र अगमवक्ताहरूको रक्तपात गरेका छन्, र तपाईंले तिनीहरूलाई रगत पिउन दिनुभएको छ। त्यो तिनीहरूले पाउनैपर्ने हो।” ७ तब वेदीले यसो भनिरहेको मैले सुनें, “हो, परमप्रभु परमेश्वर सर्वशक्तिमान्, तपाईंका इन्साफ सत्य र न्यायसङ्गत छन्।” ८ त्यसपछि चौथो स्वर्गदूतले आफ्नो कचौरो सूर्यमाथि खन्याए, र मानिसहरूलाई अग्निले डढ़ाउने अनुमति सूर्यलाई दिइयो। ९ मानिसहरू प्रचण्ड तापले डढ़े, र तिनीहरूले ती विपत्तिहरूमाथि अधिकार भएका परमेश्वरका नाउँको निन्दा गरे। तर तिनीहरूले पश्चात्ताप गर्न र उहाँलाई महिमा दिन इन्कार गरे' प्रकाश १६:३-९)। तर पाँचौ बिपत्तीले पशु वा बेबिलोनकै " १०  सिंहासनमा खन्याए, र त्यसको राज्यमा अन्धकार छायो, र वेदनामा मानिसहरूले आ-आफ्नो जिब्रो टोके। ११ तिनीहरूका वेदना र घाउ-खटिराले गर्दा तिनीहरूले स्वर्गका परमेश्वरलाई सरापे। तर आफूले गरेका कुकर्मबाट पश्चात्ताप गर्न तिनीहरूले इन्कार गरे' (प्रकाश १६:१०-११) जसले गर्दा तिनीहरूले यो थाहा पाउनेछन् कि बेबिलोन वा पशुको पछि लागेर सहायता माग्नु बेकारको हुनेछ। बेबिलोनले तिनीहरूलाई धोका दिएको अनुभव गर्नेछन् र ती मानिसहरूले बेबिलोनमाथि हमला गर्नेछ्न जस्को फलस्वरुप त्यसको पतन हुनेछ (प्रकाश १७:१६ " अनि तिमीले देखेका ती दश सिङ र त्यस पशुले त्यस वेश्यालाई घृणा गर्नेछन्, र त्यसलाई एकलो र नाङ्गो पार्नेछन्, त्यसको मासु खानेछन्, र त्यसलाई आगोमा भस्म पारिदिनेछन्")। यस्तो अवस्थामा पनि परमेश्वर र उहाँका जनहरूको बिरुद्धमा तिनीहरूको हृदय कठोर हुनेछ। यस्तो समयमा बिद्रोही भावना जागेका तत्वहरू शैतानको निम्ति अन्तिम धोका दिन बहाना गर्न उर्बरा माटो हुनेछ। अनि उसले परमेश्वरका जनहरूलाई यस पृथ्वीबाट सदाको निम्ति नष्ट पार्न विश्वका शक्तिहरूलाई एकजुट बनाएर हमला गर्नेछ।

`मानिस र मानिसका संस्थाहरूमाथि पूरा भरोसा राख्न तपाईँको निम्ति कस्तो जोखिम हुनेरहेछ भनेर के तपाईँले सिक्नुभएको छ?`