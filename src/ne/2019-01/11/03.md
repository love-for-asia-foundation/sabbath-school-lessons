---
title:  अन्तिम महामारी वा बिपत्तिहरूको भल खनिन्छ
date:   11/03/2019
---

स्वर्गमा रहेको पवित्र मन्दिरमा मानिसहरू परमेश्वरतिर फर्कून् भन्ने येशूको पहलको सेवाकार्य सकिएपछि यस संसारमा जन्मिने प्रत्येक मानिसको भविष्य सदाको निम्ति निर्धारण भइसकेको हुनेछ। अब ती मानिसहरूले परमेश्वरको क्रोधको पूरा स्वाद पाउनु पर्ने हुन्छ: अरूलाई आतङ्कित पारेर दमन गर्न रुचाउने प्रवृत्ति भएका मानिसहरू, दुष्ट र छलकपटमा मातिन चाहनेहरू, धोका दिनेहरू, पापको दलदलमा भासिन चाहनेहरू, सुसमाचारको मिठासपनालाई हस्सी उडाएर वेवास्ता गर्नेहरू, धर्मलाई लत्याएर अधर्ममा पोसिन चाहनेहरू, आफ्नो शरीर आफ्नै हो भनेर दुरुपयोग गर्नेहरू आदि।

सातवटा महामारी वा विपत्तिहरूले इजिप्टका राजा तथा जनताले अनुभव गर्न वाध्य भएका महामारीहरूलाई प्रतिबिम्बित गर्दछ (प्रस्थान ७-११)। जसरी इजिप्टका बासिन्दाहरू महामारीको भूमरीमा परिरहेको बेलामा ती कष्टबाट परमेश्वरका जनहरूलाई सुरक्षित राखिएको थियो त्यसरी नै परमेश्वरले यस संसारमा बिपत्तीहरू खन्याउने बेलामा उहाँका जनहरूलाई सुरक्षा गरिनेछ(भजन ९१:३-१०, ग्रेट कन्त्रोभर्सी ६२९,६३०)। इजिप्टमा आएको महामारीले त्यहाँको राजा फारोको हृदय कठोर भएको देखाइएको थियो र इजिप्टका बासिन्दाहरूले तिनीहरूको देवीदेवताहरूले तिनीहरूलाई सुरक्षा गर्न असमर्थ र शक्तिहीन भएको देखाइएको थियो। त्यसै गरि परमेश्वरको सत्य वचनबाट अलग रहेर समुद्रको पशुलाई पूजा गर्नेहरूको हृदय अन्तिम महामारीहरूमा झन झन कठोर हुनेछन् र परमेश्वरले ल्याउनुहुने न्यायको नतिजाबाट तिनीहरूलाई सुरक्षित राख्न बेबिलोन असमर्थ र शक्तिहीन भएको प्रकट गरिनेछ।

`प्रकाश  १६:१-११ पढेर त्यहाँ के भइरहेको छ र कसरी चित्रण गरिएको छ सो जान्नुहोस् "१ तब मन्दिरबाट आएको एउटा चर्को सोरले सात स्वर्गदूतहरूलाई यसो भनिरहेको मैले सुनें: “तिमीहरू जाओ, र परमेश्वरका क्रोधका सात कचौरा पृथ्वीमाथि खन्याओ।” २ तब पहिलो स्वर्गदूतले गएर आफ्नो कचौरो पृथ्वीमाथि खन्याए, र त्यसले गर्दा त्यस पशुको छाप हुने र त्यसको मूर्तिलाई पुज्ने मानिसहरूलाई घिनलाग्दा र दुख्ने घाउ-खटिरा निस्के। ३ दोस्रो स्वर्गदूतले आफ्नो कचौरो समुद्रमा खन्याए, र त्यो मरेका मानिसको रगतजस्तै भयो। अनि समुद्रमा भएका सबै जीवित प्राणीहरू मरे। ४ अनि तेस्रो स्वर्गदूतले आफ्नो कचौरो नदीहरू र पानीका मूलहरूमा खन्याए, र ती रगतै भइहाले। ५ तब पानीको जिम्मा लिने स्वर्गदूतले यसो भनिरहेका मैले सुनें, “तपाईं आफ्ना इन्साफमा न्यायी हुनुहुन्छ, तपाईं जो हुनुहुन्छ, जो हुनुहुन्थ्यो, हे पवित्र परमेश्वर। किनभने यसरी नै तपाईंले इन्साफ गर्नुभएको छ। ६ किनकि तिनीहरूले सन्तहरू र अगमवक्ताहरूको रक्तपात गरेका छन्, र तपाईंले तिनीहरूलाई रगत पिउन दिनुभएको छ। त्यो तिनीहरूले पाउनैपर्ने हो।” ७ तब वेदीले यसो भनिरहेको मैले सुनें, “हो, परमप्रभु परमेश्वर सर्वशक्तिमान्, तपाईंका इन्साफ सत्य र न्यायसङ्गत छन्।” ८ त्यसपछि चौथो स्वर्गदूतले आफ्नो कचौरो सूर्यमाथि खन्याए, र मानिसहरूलाई अग्निले डढ़ाउने अनुमति सूर्यलाई दिइयो। ९ मानिसहरू प्रचण्ड तापले डढ़े, र तिनीहरूले ती विपत्तिहरूमाथि अधिकार भएका परमेश्वरका नाउँको निन्दा गरे। तर तिनीहरूले पश्चात्ताप गर्न र उहाँलाई महिमा दिन इन्कार गरे। १० अनि पाँचौँ स्वर्गदूतले आफ्नो कचौरो त्यस पशुको सिंहासनमा खन्याए, र त्यसको राज्यमा अन्धकार छायो, र वेदनामा मानिसहरूले आ-आफ्नो जिब्रो टोके। ११ तिनीहरूका वेदना र घाउ-खटिराले गर्दा तिनीहरूले स्वर्गका परमेश्वरलाई सरापे। तर आफूले गरेका कुकर्मबाट पश्चात्ताप गर्न तिनीहरूले इन्कार गरे।" `

प्रथम चारवटा महामारीहरू जगतव्यापी होइनन् "नत्र भने यस संसारका मानिसहरू सबै सिध्दिने थिए।" एलेनजी ह्वाइट, द ग्रेट कन्त्रोभर्सी, पृ. ६२८बाट रूपान्तरित। पहिलो घिनलाग्दा र दुख्ने घाऊ खटिराहरू पशुलाई पूजा गर्नेहरूलाई मात्र पर्नेछन्। दोस्रो र तेस्रो महामारी समुद्र, नदीहरू र पानीका मुहानहरूमा पर्नेछन्। त्यहाँ भएका पानीहरू रगतमा परिणत हुनेछन्। खाने पानीबिना परमेश्वरप्रति विद्रोही भावनाहरू भएकाहरू जीउन सक्दैनन्। चौथौँ महामारीले सूर्य वा घामलाई असर पार्नेछ। त्यसको प्रचण्ड गर्मीले मानिसहरूमा असह्य पीडा हुनेछ।

असह्य पीडाले सताइएका अधर्मी मानव जातिका हृदयहरू नरम हुनेछैनन् जसले गर्दा तिनीहरूको विद्रोही मनस्थितिमा परिवर्तन ल्याइनेछैन। बरू तिनीहरूले परमेश्वरको निन्दा गर्नेछन् र उहाँलाई सराप्नेछन्। तिनीहरूलाई थाहा हुनेछ कि परमेश्वरले नै ती महामारीहरू ल्याउनुभएको हो। तिनीहरू कोहीमा पनि पश्चातापको भावना हुनेछैन।

पाँचौँ महामारीले फारो राजाको सिंहासनमै हाने जस्तै (प्रस्थान १०:२१-२३) पशुको सिंहासनमा हानिनेछ भनेर प्रकाश १६:१०,११ले बताउँदछ। त्यस पशुलाई यस पृथ्वीमा धर्मको नाउँमा सिंहासनमा राख्ने शैतान नै थियो (प्रकाश १३:२)। अब शैतानको अधिकारीको स्थानले शक्तिशाली महामारीहरूको सामना गर्न सक्दैन। जब मानिसहरू पीडाले सताइरहेका हुन्छन् तब बेबिलोनको शक्तिले तिनीहरूलाई सुरक्षा दिन सक्दैन भनेर तिनीहरूले महसुस गर्नेछन्। तैपनि तिनीहरूको दिमागले परमेश्वरको विरुद्धमा जाने निर्णय गरिसकेको हुनाले ती महामारीको आतङ्कले तिनीहरूको हृदय परिवर्तन हुँदैन।

`हामी परमेश्वरसँग घनिष्ठ रहेर उहाँसँगसँगै कसरी हिँड्न सक्छौँ जसले गर्दा गम्भीर दु:खको घट्ना हामीमाथि आइलागेतापनि हामीलाई परमेश्वरको प्रेमको बारे चाहिँदोमात्रामा जानकारी भएको हुनाले दु:खकै अवस्थामा पनि उहाँमाथि भरोसा राख्नसक्छौँ?`