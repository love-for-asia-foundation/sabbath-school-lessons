---
title:  आरमागेड्डोनको युद्धको निम्ति जम्मा हुन्छन्
date:   14/03/2019
---

`सारा विश्वका ख्रीष्ट र उहाँका भक्तहरूको बिरोधी मानव जातिलाई आरमागेड्डोनको युद्धमा आफ्नो छलि अस्त्र प्रयोग गरेर जम्मा गर्न शैतान कतिको सफल हुनेछ भनेर प्रकाश १६:१३-१६ले कसरी बताउँछ? हेर्नुहोस, "१३ तब मैले अजिङ्गरको मुखबाट, त्यस पशुको मुखबाट र झूटो अगमवक्ताको मुखबाट भ्यागुताहरूजस्ता तीन वटा घृणित आत्माहरू निस्किरहेका देखें। १४ तिनीहरू चमत्कार देखाउने दुष्टात्माहरू हुन्। तिनीहरू समस्त संसारका राजाहरूकहाँ जाँदछन्, र सर्वशक्तिमान् परमेश्वरको महान् दिनमा युद्ध गर्नलाई तिनीहरूलाई भेला गर्छन्। १५ “हेर, म चोरजस्तै आउनेछु। त्यो धन्य हो, जो जागा रहन्छ र आफ्नो वस्त्रको रक्षा गर्छ। नत्रता त्यो नाङ्गै हिँड्नेछ, र त्यसको नग्नता देखिनेछ।” १६ तिनीहरूले राजाहरूलाई त्यस ठाउँमा भेला गरे जसलाई हिब्रू भाषामा आर-मागेड्डोन भनिन्छ।"`

अनेकौँ धर्मको नाउँमा अलौकिक चमत्कारहरू गरेर संसारका ठूला साना मानिसहरूलाई भुलाएर आफूतिर तान्न शैतान सफल हुनेछ। बाइबलको विशुद्ध शिक्षालाई त्याग्दा मानिसहरूलाई भुलाउने अनेकौँ चमत्कारीय कामहरूद्वारा झुटो शिक्षादीक्षा आदिलाई सत्य भनेर स्वीकार गराउनेछ। यस मामिलामा पावलले स्पष्टसँग वर्णन गर्दछन् "९ शैतानको कामकाजबमोजिम पापको मानिस सारा शक्ति र छलपूर्ण चिन्हहरू र चमत्कारसहित, १० र नाश हुनेहरूलाई छलमा पार्ने समस्त दुष्टतासहित आउनेछ, किनकि तिनीहरूले सत्यलाई प्रेम गर्न र त्यसरी बाँच्न इन्कार गरे। ११ यसैकारण तिनीहरूले झूटा कुरामा विश्वास गरून् भनेर परमेश्वरले तिनीहरूमाथि एक शक्तिशाली भ्रम पठाउनुहुन्छ, १२ ताकि सत्यमाथि विश्वास नगर्ने, तर अधार्मिकतामा आनन्द मनाउने सबै जना दोषी ठहरिऊन्" (२ थेसलोनिकी २:९-१२)। अनेकौँ आत्मिक वा अलौकिक सस्त्रअस्त्र प्रयोगको माध्यमद्वारा विश्वका साधारण र शक्तिशाली मानिसहरू एकत्रित हुँदै एउटै लक्ष्यको निम्ति एक भएर आर­-मागेड्डोन भन्ने ठाउँमा जम्मा हुन्छन्। त्यस आर­-मागेड्डोनको अर्थ मेगिडोको पहाड हो। यो ठाउँ पहाड त होइन बरू एउटा किल्ला सहर हो। यो कार्मेल पहाडको बेसीमा भएको उपत्यकामा छ जसलाई जेजरियल (वा इस्ड्रालोनको उपत्यका) भनिन्छ। यो ठाउँ अत्यन्त सामरिक महत्त्वको थियो। यो ठाउँ युद्धको निम्ति उपयुक्त ठाउँ थियो।

इस्ड्रालोनको उपत्यकामा इस्राएलको इतिहासमा धेरै निर्णायक युद्धहरू भएका थिए (न्यायकर्ता ५:१९, न्यायकर्ता ६:३३, २ दोस्रो राजा ९:२७, २ राजा २३:२९,३०)। यही ठाउँको ऐतिहासिक पृष्ठभूमिलाई साङ्केतिकरूपमा प्रयोग गरेर प्रकाशको पुस्तकले ख्रीष्ट र दुष्टका फौजहरूको बीचमा अन्तिम महायुद्ध हुनेछ भनेर उल्लेख गर्दछ। त्यस युद्धलाई आरमागेड्डोनको युद्ध भनेर नाउँ दिइएको छ। तर त्यही इस्ड्रालोनको उपत्यका नै अन्तिम युद्धको थलो हुन्छ भनेको होइन। शैतानको गठबन्धनको नेतृत्वमा परमेश्वरको बाटोमा नहिँड्ने विश्वका सारा मानिसहरू एक फौज भएर परमेश्वरसँग युद्ध गर्नेछन्। त्यसैलाई चित्रण गर्न आर­-मागेड्डोनको युद्ध भनेर नाउँ दिइएको हो।

"मेगिडोको पहाड" भनेर कार्मेल पहाडलाई सङ्केत गरिएको देखिन्छ। यो पौराणिक मेगिडोको उपत्यकामाथि उठिएको पहाड हो। यस ठाउँमा इस्राएलको इतिहासमा सबभन्दा ठूलो टक्कर परेको थियो। त्यसबेला परमेश्वरको सत्य अगमवक्ता एलिया र मूर्तिदेवता बालका धर्मगुरुहरूको बीचमा टक्कर परेको थियो (१ राजा १८)। त्यस टक्करको मूल विषयवस्तु थियो "सत्य परमेश्वर को हो?" जुन परमेश्वर वा भगवानले आकाशबाट आगो पठाएर बेदीमा भएको बलिलाई भष्म पार्छ त्यहीमात्र परमेश्वर वा भगवान वा पूजनीय हुनेछ भनेर बिवाद चलेको थियो। त्यस समय बालका धर्मगुरु वा पूजारीहरूले दिनभरि लगाएर अनेकौँ चर्तिकला गरे बालदेवतालाई स्वर्गबाट आगो पठाएर तिनीहरूको बेदीमा भएको बलिलाई भष्म पार्न अनुरोध गरेका थिए तर त्यसो भएन। जब एलियाको पालो आयो उनले पनि बेदीलाई निथुक्र भिजाएर बलि राखेका थिए। उनले प्रार्थना गर्दा प्रार्थना गरि नसिद्धिदैँ स्वर्गबाट आगो आएर त्यस बलिलाई भष्म पारिएको थियो। त्यसले इस्राएलले मान्नुपर्ने सत्य परमेश्वर को हुनुहुन्थ्यो भनेर परमेश्वरले नै चिनारी गराउनुभएको थियो।

त्यसरी नै आर­-मागेड्डोनको युद्धमा हुने आत्मिक विषयवस्तु परमेश्वरलाई कि मानिस वा मानिसले सृजना गरेका धर्म र धर्मगुरुहरूलाई पूजा गर्ने भन्ने हुनेछ। सारा महामारीहरू पर्नुभन्दा पहिले सबै मानव जातिको निम्ति यो निर्णायत्मक विषय हुनेछ। शैतान वा अजिङ्गर, पशु र झुटा धर्मगुरुहरू जो शैतानको पूरा नियन्त्रणमा हुन्छ पक्षमा उभिने कि परमेश्वरको पक्षमा उभिने भनेर सबैले निर्णय गर्नुपर्ने हुनेछ (येशूकै चेला यहूदाले शैतानको कुरा सुनेर उहाँलाई क्रुसमा टाँग्न लगाएको थियो, लूका २२:३१)। तिनीहरू हारेको पक्षमा रहेको थाहा पाएर जब येशू दोस्रो पटक आउनुहुनेछ तब पहाडहरू खसेर आफूहरूलाई लुकाइयोस भनेर चिच्याउनेछन् (प्रका ६:१६,१७ "१६ तिनीहरूले पहाड़हरू र चट्टानहरूलाई भने, “हामीमाथि खस, र सिंहासनमा विराजमान हुनुहुनेको मुहारबाट, र थुमाको क्रोधबाट हामीलाई लुकाओ, १७ किनकि उहाँहरूका क्रोधको ठूलो दिन आएको छ, र यसको अगि को खड़ा हुन सक्छ?” र २ थेस्सोलिनिकी १:७,८ "७ र तिमी कष्ट पाएकाहरूलाई हामीहरूसँगै आराम दिनुहुन्छ। यो तब हुन्छ, जब प्रभु येशू आफ्ना शक्तिशाली स्वर्गदूतहरूसँग बल्दो आगोमा स्वर्गबाट प्रकट हुनुहुनेछ। ८ परमेश्वरलाई नचिन्नेहरूलाई र हाम्रा प्रभु येशूको सुसमाचार नमान्नेहरूलाई उहाँले दण्ड दिनुहुन्छ। ९ तिनीहरूले अनन्त विनाशको दण्ड तथा प्रभुको उपस्थिति र उहाँका शक्तिको महिमाबाट अलग हुने दण्ड भोग्नेछन्")। तर महामारीहरू पर्नुभन्दा अघि पृथ्वीको पशुले पनि आकाशबाट आगो बर्षाउनेछ जुन शैतानले ल्याउने नक्कली शक्ति हुनेछ भनेर प्रकाश १३:१३,१४ले बताउँछ। शैतानको पक्षमा रहेका झुटा आत्मिक धर्मगुरुहरूले अर्को दुष्ट आत्माको आडमा अनेकौँ आत्मिक जागरण, अध्यात्मिक चिन्तन आदिद्वारा मानिसहरूलाई मख्ख पार्नेछन्। यी सबै परमेश्वरका कामहरू हुन् भनेर शैतानको जालोमा पर्ने मानिसहरूले विश्वास गर्नेछन्। याद गर्नुहोस्, कतिपय मानिसहरूले एवं इसाई धर्मका धर्मगुरु वा वुद्धिजीविहरूले वकालत गरे अनुसार इस्राएल जस्ता मध्यपूर्व एशियाको कुनै ठाउँमा राष्ट्र राष्ट्रहरूको बीचमा हुने सैनिक युद्ध होइन। तर विश्व्यापीरूपमा येशू र अन्धकारको शक्तिसँग निर्णायक टक्कर पर्ने घट्नालाई आर­-मागेड्डोनको युद्ध भनिन्छ (२ कोरन्थी १०:४ "हाम्रो युद्धका अस्त्र-शस्त्र सांसारिक होइनन्, तर किल्लाहरू नाश गर्ने ईश्वरीय सामर्थ्य तिनमा छ")। त्यसको नतिजा कार्मेलको पहाडमा भएको जस्तै हुनेछ तर विश्वव्यापीरुपमा अन्धकारका शक्तिहरूमाथि परमेश्वरको विजय हुनेछ।

`वर्षौसम्म मध्यपूर्व एशियामा भएका राजनैतिक र सैनिक युद्धहरूलाई संसारको अन्त्य र आर­-मागेड्डोनको युद्ध भनेर धेरै मानिसहरूले ठानिरहेको पाइन्छ। कतिपय मानिसहरूले संसारको अन्त्यको बारेमा अनेकौँ अडकलबाजी समयहरू तोकेर आर-मागेड्डोनको लडाईँ सुरू हुन्छ भनेर प्रचारवाजी गरेका थिए र गरिहेकाछन्। स्थानीय तहमा हुने राजनैतिक खलबललाई बाइबलको भविष्यवाणी पूरा भएको हो भनेर अर्थ लगाउँदै त्यसको पछि नलाग्न हामी कसरी सुरक्षित हुने?`