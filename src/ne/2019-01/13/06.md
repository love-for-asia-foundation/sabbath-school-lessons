---
title:  नयाँ यरुशलेम
date:   28/03/2019
---

यूहन्नाले अब नयाँ पृथ्वीको राजधानी, नयाँ यरुशलेमको बृतान्त बताउँछन्। यो कुनै हावादारी वा केवल आत्मिक कुरामात्र नभएर वास्तविक रूपमै स्थान हो जहाँ वास्तविक मानिसहरूले बसोबास गर्नेछन्। तर नयाँ यरुशलेम र नयाँ जीवन यस संसारमा भएको कुनै पनि मानिसले बुझ्नेभन्दा अपार छ। यस भावनालाई पावलले यसरी पुष्टि गर्दछन् "तर यसो लेखिएको छ, “आँखाले नदेखेका र कानले नसुनेका र मानिसले मनमा नसोचेका, यी नै कुरा परमेश्वरले उहाँलाई प्रेम गर्नेहरूका निम्ति 

तयार पार्नुभएको छ।” १ कोरिन्थी २:९। 

`नयाँ यरुशलेमको वाह्य संरचना कस्तो छ? पढ्नुहोस्, प्रकाश २१:९-२१ "९ तब ती सात अन्तिम विपत्तिले भरिएका सात कचौरा हुने सात स्वर्गदूतहरूमध्ये एक जना आएर मलाई यसो भने, “आऊ, म तिमीलाई थुमाकी पत्नी, उहाँकी दुलही देखाउनेछु।” १० तिनले मलाई पवित्र आत्मामा एउटा ठूलो र उच्च पर्वतमा लगे, र परमेश्वरबाट स्वर्गदेखि तलतिर झरिरहेको पवित्र सहर यरूशलेम मलाई देखाए। ११ त्यसमा परमेश्वरको महिमा थियो, र त्यसको चमक बहुमूल्य रत्नहरू तथा बिल्लौर स्फटिकजस्तो चहकिलो थियो। १२ त्यसको वरिपरि ठूलो र अल्गो पर्खाल थियो, र त्यसमा बाह्र ढोका थिए। ढोकाहरूमा बाह्र स्वर्गदूत थिए। ती ढोकाहरूमा इस्राएलका बाह्रै कुलका नाउँ लेखिएका थिए। १३ पूर्वमा तीन ढोकाहरू, उत्तरमा तीन, दक्षिणमा तीन र पश्चिममा तीन ढोकाहरू थिए। १४ सहरको पर्खालका बाह्र जग थिए। तीमाथि थुमाका बाह्रै प्रेरितहरूका बाह्र नाउँ लेखिएका थिए। १५ सहर र त्यसका ढोकाहरू र पर्खाल नाप्नलाई मसँग बोल्नेसँग एउटा सुनको नाप्ने टाँगो थियो। १६ त्यो सहर वर्गाकार थियो। त्यसको चौडाइ र लमाइ समान थियो। तिनले त्यस टाँगोले नाप्दा त्यो सहर दुई हजार चार सय किलोमिटर थियो। त्यसको लमाइ, चौडाइ र उचाइ बराबर थियो। १७ स्वर्गदूतले त्यसको पर्खाल पनि नापे, र मानिसले चलाएको नापअनुसार त्यो पैँसट्ठी मिटर थियो। १८ त्यो पर्खाल बिल्लौरले बनेको थियो, र सहरचाहिँ निखुर सुनले बनेको थियो र सफा काँचजस्तै त्यो चम्कन्थ्यो। १९ पर्खालका जगहरू अनेक किसिमका बहुमूल्य रत्नहरूले जड़िएका थिए। पहिलो जग बिल्लौरको, दोस्रो नीर, तेस्रो हरित रत्न, चौथो पन्ना, २० पाँचौँ आनिक्स, छैटौँ लालमणि, सातौँ पीतमणि, आठौँ बेरूज, नवौँ पुष्पराज, दशौँ लसुने, एघारौँ नीलमणि र बाह्रौँ, कटेलाको थियो। २१ ती बाह्र ढोकाचाहिँ बाह्र मोतीका थिए। प्रत्येक ढोका मोतीको थियो। त्यस सहरको सड़क चहकिलो शीशाजस्तै निखुर सुनको थियो।"`

नयाँ यरुशलेमलाई थुमाकी दुलही वा उहाँकी पत्नी भनेर सम्बोधन गरिएको छ। यूहन्ना १४:१-३मा ख्रीष्टले उहाँका जनहरूको निम्ति ठाउँ तयार पार्न जाँदै हुनुहुन्छ भनेर वचन दिनुभएको थियो। त्यो ठाउँ नयाँ यरुशलेम हो। अल्गा अल्गा पर्खालहरूले त्यो सहरलाई घेरिएको हुन्छ। ती पर्खालहरूमा बार्ह ढोकाहरू हुनेछन्। सहरको पर्खालमा तिनवटा ढोकाहरू हुनेछन्। त्यसले गर्दा जो कोहिपनि कुनै पनि दिशाबाट त्यहाँ भित्रिन सक्दछ। यस सहरको विशेषताले जगतव्यापी क्षेत्र ओगटेको त्यस वर्णनले बताउँदछ। नयाँ यरुशलेममा परमेश्वरको उपस्थितिसामु कुनै पनि मानिस असिमितरूपमा पुग्न सक्दछन्। यो सहर सिद्ध वर्गाकारले बनिएको भनेर यसको बारेमा थप चित्रण गरिएको छ। यसको लम्बाई, चौडाइ र उँचाइ १२,००० फर्लङ्ग वा दुई हजार चारसय किलोमिटर हुन्छ। यो वर्गमा १२वटा किनाराहरू हुन्छ। सहरको पूरा नाप १४४,००० स्टाडिया हुन्छ (प्रत्येक स्टाडियामा १८५देखि १९२ मिटर हुन्छ। येशू ख्रीष्टको दोस्रो आगमनमा मृत्युलाई नचाखी परिवर्तनहुनेहरूको बिशेष समूह १४४,००० हुनेछ। त्यस स्टाडियाले ती १४४,०००लाई प्रतिविम्बित गर्दछ। पुरानो करारमा महापवित्र स्थान सिद्ध वर्गाकारको थियो ("यो भित्री पवित्रस्थान बीस हात लामो, बीस हात चौड़ा र बीस हात अल्गो थियो। तिनले त्यसलाई कञ्चन सुनले मोहोरे र देवदारुको वेदी पनि मोहोरे" १ राजाहरू ६:२०)। नयाँ यरुशलेम परमेश्वरको आराधनाको केन्द्रविन्दु भएर चल्दछ।

`सहरको भित्रि विशेष आकृतिहरू अदनको बगैँचा जस्तो हुन्छ भनेर प्रकाश २१:२१-२२:५ले बताउँछ। यस सहरमा कुनै पनि श्राप हुनेछैन (प्रकाश २२:३) भन्ने प्रतिज्ञाको अर्थ के हो? हेर्नुहोस्, "२१ ती बाह्र ढोकाचाहिँ बाह्र मोतीका थिए। प्रत्येक ढोका मोतीको थियो। त्यस सहरको सड़क चहकिलो शीशाजस्तै निखुर सुनको थियो। २२ मैले त्यस सहरमा कुनै मन्दिर देखिनँ, किनकि त्यहाँको मन्दिर स्वयंम परमेश्वर सर्वशक्तिमान् र थुमा नै हुनुहुन्छ। २३ त्यो सहर उज्यालो गराउन सूर्य र चन्द्रमाको खाँचो छैन, किनभने परमेश्वरको महिमा नै त्यसको उज्यालो हो। त्यहाँको बत्तीचाहिँ थुमा आफै हुनुहुन्छ। २४ त्यहाँकै उज्यालोमा जाति-जातिहरू हिँड्डुल गर्नेछन्। पृथ्वीका राजाहरूले आफ्ना वैभव त्यसमा ल्याउनेछन्। २५ दिनमा त्यसका ढोकाहरू कुनै किसिमले बन्द हुनेछैनन्, र त्यहाँ रात नै हुनेछैन। २६ तिनीहरूले जाति-जातिहरूका वैभव र सम्मान त्यसभित्र ल्याउनेछन्। २७ तर थुमाका जीवनको पुस्तकमा नाउँ लेखिएकाहरूबाहेक कुनै अशुद्ध कुरा, घृणित काम गर्ने र झूट बोल्ने कुनै किसिमले पनि त्यसभित्र पस्नेछैन।" प्रकाश २१:२१-२७ र "१ तब तिनले मलाई स्फटिकजस्तै चहकिलो जीवनका पानीको नदी देखाए। त्यो नदी परमेश्वरको र थुमाको सिंहासनबाट निस्की २ त्यस सहरका सड़कको बीचबाट बगिरहेको थियो। त्यस नदीका किनारमा जीवनको वृक्ष थियो, जसले हरेक महिना बाह्रै किसिमका फलहरू दिइरहन्थ्यो। त्यसका पातहरूचाहिँ जाति-जातिहरूलाई निको पार्नका निम्ति थिए। ३ अबदेखि उसो त्यहाँ कहिल्यै सराप हुनेछैन। परमेश्वर र थुमाको सिंहासन त्यहाँ हुनेछ, र उहाँका दासहरूले उहाँको आराधना गर्नेछन्। ४ तिनीहरूले उहाँको मुहार देख्नेछन्, र उहाँको नाउँ तिनीहरूका निधारमा हुनेछ। ५ त्यहाँ फेरि रात हुनेछैन, तिनीहरूलाई बत्ती वा घामको उज्यालो चाहिनेछैन, किनकि परमप्रभु परमेश्वर नै तिनीहरूको उज्यालो हुनुहुनेछ, र तिनीहरूले सदासर्वदै राज्य गर्नेछन्। ६ तिनले मलाई भने, “यी वचन भरपर्दा र सत्य छन्। अब चाँड़ै हुन आउने कुराहरू आफ्ना दासहरूलाई देखाउन परमप्रभु, अगमवक्ताहरूका आत्माका परमेश्वरले आफ्ना स्वर्गदूत पठाउनुभयो।”  प्रकाश २२:१-६।`

नयाँ यरुशलेमको उल्लेखनीय बिशेपता भनेकै परमेश्वरको सिंहासनबाट जीवनको पानी बगिरहनु हो (यस्तै खालको उर्बर पानी अदनको बगैँचामा थियो "बगैँचा भिजाउनलाई अदनबाट एउटा नदी निस्केको थियो, र त्यहाँबाट छुट्टिएर त्यो चार शाखा भएको थियो" उत्पत्ति २:१०)। एक समय यरुशलेममा जान चाहना गरिरहेका बन्दी बनाइएका परमेश्वरका जनहरू बेबिलोनको नदीको किनारामा शोक मनाइरहेका थिए (भजन १३७)। त्यस बेबिलोन नदीको बिपरीत नयाँ यरुशलेममा हुने जीवनको नदीको किनारामा सारा युगमा भौतारिरहेका परमेश्वरका जनहरूले आफ्नो घर गर्न पाउनेछन्। 

सारा राष्ट्रहरूलाई सञ्चो पार्ने (प्रकाश २२:२) पातहरू भएको जीवनको रुख नदीको दुवै किनाराहरूमा हुन्छन्। यसको अर्थ बिरामीभएका मानिसहरूलाई निको पार्ने भनेको होइन किनभने नयाँ पृथ्वीमा रोगव्याधी हुनेछैनन्। तर विश्वको इतिहासभरि मानिस मानिसहरूलाई अलग राख्ने तगारोहरूको सबै घाऊबाट निको पारिनेछ भनिएको हो। सबै युगका र सबै राष्ट्रका मुक्ति पाएका जनहरू अब परमेश्वरको एक परिवार भएर बस्नेछन्।