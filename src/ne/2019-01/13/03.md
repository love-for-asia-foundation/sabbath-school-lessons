---
title:  आरमागेड्डोनयुद्धको अन्त्य
date:   25/03/2019
---

`प्रकाश १९:११-१६ पढ्नुहोस् "११ मैले स्वर्ग उघ्रेको देखें र त्यहाँ एउटा सेतो घोडा थियो। त्यसमाथि सवार हुनुहुने “विश्वासयोग्य” र “सत्य” कहलाइनुहुन्छ। धार्मिकतामा उहाँले इन्साफ र युद्ध गर्नुहुन्छ। १२ उहाँका आँखा आगोका ज्वालाजस्ता थिए, र उहाँका शिरमा धेरै राजमुकुट थिए। उहाँमा एउटा नाउँ अङ्कित थियो, जो उहाँलाई बाहेक अरू कसैलाई थाहा थिएन। १३ उहाँले रगतमा चोबलिएको पोशाक पहिरनुभएको थियो, र उहाँको नाउँ “परमेश्वरको वचन” थियो। १४ स्वर्गका सेनाहरू सेता र स्वच्छ मलमलका वस्त्र पहिरिई सेता घोडाहरूमा चड़ेर उहाँको पछिपछि लागे। १५ जातिजातिहरूलाई प्रहार गर्न उहाँको मुखबाट धारिलो तरवार निस्कन्छ, र उहाँले फलामको डन्डाले तिनीहरूमाथि शासन गर्नुहुनेछ। सर्वशक्तिमान् परमेश्वरका क्रोधको दाख-कुण्ड उहाँले कुल्चनुहुन्छ। १६ उहाँका पोशाक र तिघ्रामा “राजाहरूका राजा र प्रभुहरूका प्रभु” अङ्कित छ।" सेतो घोडामा चढ्ने व्यक्तिको नाउँ के हो र उहाँको मुखबाट तिखो तरवार निस्कनुको अर्थ के हो? अन्तमा हामी जित्नेको पक्षमा हुनुपर्छ भनेर त्यसले हामीलाई कसरी बताउँछ?`

सारा युगका विश्वासीहरूले प्रतीक्षा गरिरहेका येशूको दोस्रो आगमनको प्रतिज्ञा पूरा भएको चित्रण माथिका पदहरूले देखाउँदछ। येशूले जस्तै तिनीहरूले तिनीहरूको विश्वास अर्थात् आस्था परमेश्वरको वचनमा राखेका थिए। प्रकाश १९:११-१६मा येशूका धेरै विजयहरू अन्तिम चरणमा पुगेको देखाउँछ: येशूले शैतानलाई स्वर्गमा जित्नुभएको थियो, उहाँले शैतानमा उजाडस्थान अर्थात् मरुभूमिमा हारिदिनुभएको थियो, उहाँले उसलाई क्रुसमा हारिदिनुभएको थियो र उहाँको आगमनमा सदाको निम्ति शैतानको अस्तित्व नै खतम गरेर उसलाई उहाँले हारिदिनुहुनेछ।

"मानिसको मुठ्ठीको आधा भागको आकार भएको सानो कालो बादल पूर्वमा तुरन्तै देखापर्दछ । त्यो बादलले येशूलाई घेरेको थियो तर परबाट हेर्दा अन्धकारले घेरेको जस्तो देखिनेछ। यो मानिसको पुत्रको आगमन भएको चिन्ह हो भनेर परमेश्वरका जनहरूलाई थाहा हुन्छ। अत्यन्त गम्भीर भएर चुपचापसाथ पृथ्वीको नजिक नजिक त्यो बादल आइरहेको तिनीहरूले हेरिरहन्छन्।

जब त्यो बादल पृथ्वीको नजिक आइपुग्छ तब त्यो बादल त ठूलो सेतो बादल जस्तो देखिन्छ र त्यसको मुनि दन दन आगो बलिरहेको जस्तो महिमा हुन्छ र त्यसको माथि करारको इन्द्रेणी हुन्छ। त्यो बादल बादल नभएर एक चक्रवर्ती योद्धा येशू चढेर आइरहेको हुनुहुनेछ। उहाँ अब बेइज्जत र बेदनाको तीतो कचौरा पिउने शोकित मानिस नभएर स्वर्ग र पृथ्वीमा बिजय पाउनुभएको यशस्वीमय प्रभु भएर आइरहनुभएकोहुनेछ र जीवित र मरेकाको न्याय गर्न उहाँ आइरहनुभएको देखिनेछ। 'उहाँ विश्वासिलो र सत्य हुनुहुन्छ,' 'धार्मिकतामा उहाँले न्याय गर्दै उहाँका शत्रुसँग युद्ध गर्नु हुनेछ। र स्वर्गमा भएका फौजहरू (प्रकाश १९:११,१४) उहाँको पछि पछि लागिरहेको देखिनेछ। स्वर्गको तालमा पवित्र स्वर्गदूतहरूको सङ्गित तथा स्वरले आकाश गुञ्जयमान हुनेछ र अनगिन्ति स्वर्गदूतहरू उहाँको सेवा गर्न उहाँको बाटोमा लागिरहेका हुनेछन्। आकाश अत्यन्त चहकिलो हुनेछ-दशौँ हजार गुणा दशौँ हजार र हजारौँ हजार स्वर्गदूतहरूले आकाशलाई ढाक्नेछन्। यो दृश्य कुनै पनि मानिसको कलमले चित्रण गर्न सक्दैन। यस महान गौरवशाली प्रतापको व्याख्या गर्न कुनै पनि मरणशील मानिसको दिमागले भ्याउँदैन।"-एलेन जी ह्वाइट, द ग्रेट कन्त्रोभर्सी, पृ. ६४०,६४१बाट रूपान्तरित।

पावलले २ थेस्सोलिनिकी १:८-१०मा येशूको आगमनको बारेमा त्यस्तै खालको चित्रण गर्दछन्। उहाँको दोस्रो आगमनमा उहाँको विजय अन्तिम चरणमा पुग्नेछ। धर्मलाई तिरस्कार गर्ने सामाजिक, राजनैतिक र आत्मिक शक्तिहरू जसले उहाँको विरुद्धमा षडयन्त्र गरेका थिए उहाँको आगमनमा तिनीहरूलाई नाश पारिनेछ र उहाँका जनहरू सदाको निम्ति पापको पकडबाट स्वतन्त्र हुनेछन्। हेर्नुहोस् पावलको वचनहरू: "५ के तिमीहरूलाई याद छैन, म तिमीहरूसँग छँदा नै मैले यी कुराहरू तिमीहरूलाई भनेको थिएँ? ६ त्यो आफ्नो समयमा प्रकट होस् भन्ने हेतुले कुन कुराले त्यसलाई अहिलेसम्म रोकिराखेको छ, यो तिमीहरू जान्दछौ। ७ किनकि अधर्मको रहस्यले अघिबाटै काम गरिरहेछ। अहिलेसम्म जसले त्यसलाई रोकिराख्नुभएको छ, उहाँ नहटुञ्जेल त्यसलाई रोकी नै राख्नुहुनेछ। ८ तब त्यस पापको मानिस प्रकट हुनेछ, जसलाई प्रभु येशूले आफ्नो मुखको सासले नाश पार्नुहुनेछ, र उहाँका आगमनको प्रकाशले त्यसलाई नाश गर्नुहुनेछ। ९ शैतानको कामकाजबमोजिम पापको मानिस सारा शक्ति र छलपूर्ण चिन्हहरू र चमत्कारसहित, १० र नाश हुनेहरूलाई छलमा पार्ने समस्त दुष्टतासहित आउनेछ, किनकि तिनीहरूले सत्यलाई प्रेम गर्न र त्यसरी बाँच्न इन्कार गरे। ११ यसैकारण तिनीहरूले झूटा कुरामा विश्वास गरून् भनेर परमेश्वरले तिनीहरूमाथि एक शक्तिशाली भ्रम पठाउनुहुन्छ, १२ ताकि सत्यमाथि विश्वास नगर्ने, तर अधार्मिकतामा आनन्द मनाउने सबै जना दोषी ठहरिऊन्।" २ थेसलोनिकी २:५-१२ र "५ परमेश्वरको धार्मिक इन्साफको साक्षी यही हो, कि तिमीहरू परमेश्वरका राज्यको योग्य ठहरिन सक, जसको निम्ति तिमीहरू दु:ख भोगिरहेछौ। ६ परमेश्वर न्यायी हुनुहुन्छ, उहाँले तिमीहरूलाई दु:ख दिनेहरूलाई दु:ख दिनुहुन्छ, ७ र तिमी कष्ट पाएकाहरूलाई हामीहरूसँगै आराम दिनुहुन्छ। यो तब हुन्छ, जब प्रभु येशू आफ्ना शक्तिशाली स्वर्गदूतहरूसँग बल्दो आगोमा स्वर्गबाट प्रकट हुनुहुनेछ। ८ परमेश्वरलाई नचिन्नेहरूलाई र हाम्रा प्रभु येशूको सुसमाचार नमान्नेहरूलाई उहाँले दण्ड दिनुहुन्छ। ९ तिनीहरूले अनन्त विनाशको दण्ड तथा प्रभुको उपस्थिति र उहाँका शक्तिको महिमाबाट अलग हुने दण्ड भोग्नेछन्, १० जब त्यस दिन उहाँका सन्तहरूमा महिमा पाउन र विश्वास गर्नेहरू सबैलाई आश्चर्यचकित पार्न उहाँ आउनुहुनेछ, किनभने तिमीहरूलाई दिएको हाम्रो साक्षीमा तिमीहरूले विश्वास गर्यौ।" (२ थेसलोनिकी १:५-१०)।

`प्रकाश १९ले दुई भोजहरूको बारेमा उल्लेख गर्दछ पद ९ "अनि ती स्वर्गदूतले मलाई भने, “यो लेख, थुमाका विवाहको भोजमा निमन्त्रणा पाउनेहरू धन्यका हुन्।” तिनले फेरि मलाई भने, “परमेश्वरका सत्य वचनहरू यी नै हुन्।” र पद १८ "तिमीहरूले राजाहरू, कप्तानहरू, शक्तिशाली मानिसहरू र घोडाहरू र तीमाथि सवार हुनेहरू, फुक्का र कमारा-कमारीहरू, ठूला र साना सबैको मासु खानेछौ।” एउटा भोजमा निमन्त्रणा पाएकाहरूले भोज खानेछन् भने अर्को भोजमा तिनीहरूलाई नै खाइदिनेछ। यो एकदम नाङ्गो उल्लेखनीय भिन्नताको कल्पना गर्न मुस्किल छ। येशू र शैतानको बीचमा भइरहेको महान् बैचारिक द्वन्द्व वा ग्रेट कन्त्रोभर्सीमा यस संसारमा जन्मिने प्रत्येक मानिसको भविष्य निर्धारण भएको हुन्छ। यस चित्रणले हामीलाई के सिकाउँछ जसले गर्दा हामीले हामीहरूको विश्वास र हामीलाई सुसमाचार सुनाउन बोलाइएको लक्ष्यमा हामीहरूले खेलाँची गर्नुहुँदैन भनेर सिकाउँदछ?`