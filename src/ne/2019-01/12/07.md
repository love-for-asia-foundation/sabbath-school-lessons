---
title:   थप जानकारी
date:   22/03/2019
---

बेबिलोनको पूर्णरूपमा नैतिक पतन हुनुभन्दा अघि बेबिलोनमा रहेका परमेश्वरका जनहरूलाई स्वर्गबाट वाणी आउनेछ "हे मेरा जनहरू हो, बेबिलोनबाट निस्केर आऊ" (प्रकाश १८:४)। विभिन्न कारणहरूले गर्दा परमेश्वरलाई हृदयदेखि नै पुजा गर्ने मानिसहरू बेबिलोन वा भ्रष्ट इसाई धर्मको निकायमा लाग्नेहरू अझै छन्। पतित धार्मिक वा इसाई प्रणालीमा लाग्ने मानिसहरूलाई निकाल्न परमेश्वरले अन्तको चर्चलाई प्रयोग गर्नुहुनेछ ताकि तिनीहरू त्यस बेबिलोनको पापमा नफसुन्। आफ्नो भविष्यको निर्धारण गर्न तिनीहरू बेबिलोनबाट निस्केर आउनैपर्छ। कोही मानिस पनि नाश नहोस् भन्ने परमेश्वरको चाहना हो ("आफ्नो प्रतिज्ञाको बारेमा प्रभु ढिलो गर्नुहुन्छ भन्ने कसै-कसैको भनाइ भए तापनि उहाँ ढिलो गर्नुहुन्न, तर कोही पनि नष्ट नहोस्, तर सबै जनाले पश्चात्ताप गरून् भन्ने इच्छा गरेर प्रभु तिमीहरूप्रति धैर्यवान् हुनुहुन्छ।" २ पत्रुस ३:९)। परमेश्वरप्रति अगाढ श्रद्धा राख्ने धेरै मानिसहरू बेबिलोनबाट निस्केर आउनेछन् भनेर प्रकाश १९:१-१०ले यसरी बताउँछ "१ त्यसपछि मैले स्वर्गबाट एउटा ठूलो भीड़ले चर्को सोरमा यसो भनिरहेको जस्तो सुनें, “हल्लेलूयाह! मुक्ति, महिमा र शक्ति हाम्रा परमेश्वरका हुन्, २ किनकि उहाँका इन्साफ सत्य र न्यायसङ्गत छन्। सारा पृथ्वीलाई आफ्नो व्यभिचारले भ्रष्ट पार्ने त्यस महा वेश्यालाई उहाँले दण्ड दिनुभएको छ, र उहाँका दासहरूका रगतको बदला लिइसक्नुभएको छ।” ३ तिनीहरूले फेरि एक पल्ट उच्च सोरले भने, “हल्लेलूयाह! त्यो महानगरी जलेको धूवाँ सदासर्वदा मास्तिर गइरहन्छ।” ४ अनि ती चौबीसै धर्म-गुरु र ती चार जीवित प्राणीहरूले घोप्टो परेर सिंहासनमा विराजमान हुनुभएको परमेश्वरलाई यसो भनेर दण्डवत् गरे, “आमेन, हल्लेलूयाह!” ५ तब सिंहासनबाट यसो भनिरहेको एउटा आवाज आयो, “हाम्रा परमेश्वरको प्रशंसा गर, उहाँका सबै दास हो, तिमीहरू साना र ठूला जसले उहाँको भय मान्दछौ।” ६ त्यसपछि एउटा ठूलो भीड़को सोरजस्तो मैले सुनें, उलंर्दो पानीहरूको आवाज र धेरै शक्तिशाली मेघ गर्जनको आवाजजस्तो मैले सुनें, जसले यसो भनिरहेको थियो: “हल्लेलूयाह! किनकि परमप्रभु हाम्रा परमेश्वर सर्वशक्तिमान्ले राज्य गर्नुहुन्छ। ७ हामी रमाऔं र अत्यन्त खुशी होऔं, र उहाँलाई महिमा दिऔं! किनकि थुमाका विवाहको दिन आएको छ, र उहाँकी दुलही स्वयम् तयार भएकी छिन्। ८ चहकिलो र स्वच्छ मलमलको वस्त्र पहिरन तिनलाई दिइयो।” चहकिलो मलमलको वस्त्र सन्तहरूका धार्मिक कार्य हुन्। ९ अनि ती स्वर्गदूतले मलाई भने, “यो लेख, थुमाका विवाहको भोजमा निमन्त्रणा पाउनेहरू धन्यका हुन्।” तिनले फेरि मलाई भने, “परमेश्वरका सत्य वचनहरू यी नै हुन्।” १० अनि तिनलाई दण्डवत् गर्न म तिनको पाउमा घोप्टो परें। तर तिनले मलाई भने, “तिमीले मलाई यसो गर्नुहुँदैन। म येशूको गवाही कायम राख्ने तिम्रा भाइहरूको र तिम्रो सङ्गी-दास मात्र हुँ। परमेश्वरलाई दण्डवत् गर! किनकि येशूको गवाही अगमवाणीको आत्मा हो।"

हामी परमेश्वरका अन्तिम बचेका चर्च हौँ भनेर दावी गर्दछौँ तब हामीहरूमाथि आएको भारी जिम्मेवारीको बारेमा सोच्नु जरुरी छ। यस्तो जिम्मेवारीलाई सम्झिन्दा हामीहरूको हृदयमा परमेश्वरको सत्यलाई अड्डा जमाउन दिनु र हामीहरूको जीवनमा पवित्र आत्मा खनिनु कतिको आवश्यक ठान्नुपर्दछ?

**चिन्तनमनन**

`अ)	प्रकाश १८:४ले यो देखाउँदछ कि बेबिलोनमा परमेश्वरप्रति अगाध श्रद्धा राख्नेहरू धेरै छन् जसलाई उहाँले भन्नुहुन्छ "मेरा जनहरू"। देहायमा व्यक्त गरिएको सन्देशको चिन्तन गर्नुहोस्: "यो सन्देश दिनै पर्छ, सुनाउनै पर्छ। तर यो सन्देश दिनैपर्ने क्रममा हामीले होसियारी अपनाउनुपर्दछ। कतिपय मानिसहरूसँग हामीसँग भएका आत्मज्ञान नहोला तर हामीसँग भएको सन्देश अरूलाई सुनाउँदा तिनीहरूलाई दोष दिएर जबरजस्ती लाद्नुहुन्न। रोमन क्याथोलिकका अनुयायीहरूलाई हामीहरूको सन्देशलाई जबरजस्ती लाद्न हामीहरूले कोशिश गर्नुहुन्न। रोमन क्याथोलिक चर्चमा धेरै विवेकशील इसाईहरू छन् र आफूले पाएको ज्ञान अनुसार तिनीहरू चलिरहेका हुन्छन्। तिनीहरूको लागि परमेश्वर आफैले काम गर्नुहुनेछ। तर अवसर र मौकाहरू हुँदा हुँदै पनि कतिपय  इसाई हुँ भनेर दावी गर्नेहरू चाहे एडभेन्टिस्ट नै किन नहुन् आफ्ना नैतिक, शारीरिक र मानसिक शक्तिको उत्थान गर्न वेवास्ता गर्छन्... धार्मिक सिद्धान्तहरू गलत भएर पनि अरूको भलोको निम्ति चल्ने इसाईहरूभन्दा ती दावी गर्ने इसाईहरू परमेश्वरको सामु धेरै दोषी भएर खडा हुनुपर्नेछ।"-एलेन जी ह्वाइट, इभान्जलिजम, पृ. ५७५बाट रूपान्तरित।`

`आ)	प्रकाश १७ले पशुमाथि बसिरहेकी बेश्याको बारेमा वर्णन गर्दछ। प्रकाश १२मा पनि स्त्रीको बारेमा वर्णन गरिएको छ तर यसमा परमेश्वरका विश्वासिलो वा बफादारी चर्च भनेर चित्रण गरिएको छ। तर अध्याय १७ले उल्लेख गरेको स्त्री बेश्या हो जो इसाई चर्च नै हो तर परमेश्वरको सत्यवचनबाट अलगिएर जान्छ। उनले अनेकौँ चर्तिकलाहरूद्वारा मानिसहरू सत्य र सृष्टिकर्ता परमेश्वरलाई संसारका मानिसहरूले विश्वास नगरोस् भनेर छल गरिरहेकी छिन्। सुधारवादी प्रोटेस्टेन्ट चर्च हौँ त भन्छन् तर परमेश्वरप्रति व्यवहारिकरूपमा बफादारित नदेखाउने र बेश्यारुपी बेबिलोनको बीचमा के फरक वा समानता छन्? ती तुलनाबाट हामी के सिक्न सक्दछौ?`

`इ)	येशूको महिमित र बिजयी आगमन हुनुभन्दा अघि राजनैतिक र धार्मिक क्षेत्रमा गन्जागोल हुनेछ भनेर यस अध्यायमा उल्लेखित विभिन्न पदहरूले देखाएको हामीले हेर्यौँ। त्यसले गर्दा अहिले नै हामीहरू परमेश्वरले दिनुभएको सन्देशप्रति हामी सत्यवादी, शुद्ध र वफादारी भएर बस्नुपर्छ भन्ने महत्त्वपूर्ण कुरा कसरी सिक्ने? विश्व्यापी इसाईहरू नै बाइबल र येशूप्रतिको शुद्ध आस्थामा अलमलिने घट्नाहरू जारी भइरहेको अवस्थामा प्रकाश १६:१५ले परमेश्वरप्रति भक्त हुन गरेको आह्वानलाई अहिले नै कसरी आत्मसात् गर्ने? हेर्नुहोस् " “हेर, म चोरजस्तै आउनेछु। त्यो धन्य हो, जो जागा रहन्छ र आफ्नो वस्त्रको रक्षा गर्छ। नत्रता त्यो नाङ्गै हिँड्नेछ, र त्यसको नग्नता देखिनेछ।” `