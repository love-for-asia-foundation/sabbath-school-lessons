---
title:  कथा
date:   08/03/2019
---

#### सुँगुर वा बँदेलको मासुले ल्याएको दु:ख

_जिलसन निटो, २९, साओ टेमो र प्रिन्सिपे_

म १७ वर्षको हुँदा एक जना छिमेकीले मलाई सेभेन्थ-डे एडभेन्टिस्ट चर्चको बारेमा सुनाएको थियो। मलाई सुँगुर र बँदेलको मासु खान मनपर्ने भएकोले छिमेकीको कुराको मैले वास्ता गरिँन।

अनि एक दिन मलाई कसैले म रहेको साओ टेमोको अर्को गाउँमा हुने सुसाचारीय कार्यक्रममा भाग लिन मलाई निम्तो दियो। त्यस कार्यक्रममा म प्रत्येक दिन गएँ र एडभेन्टिस्ट चर्चको बारेमा अझ जानकारी लिन मैले मेरो नाउँ र ठेगाना त्यस कार्यक्रमको आयोजकलाई दिएँ।

मैले थाहा पाउनु अघि नै मेरो छिमेकीले मलाई उसको चर्चमा मेरो नाउँ आएको र अर्को साबथमा ऊसँगै जान आग्रह गर्यो। ×त्यहाँ गएर तिमीले अझ धेरै कुराहरू सिक्नेछौँ" भनेर मलाई भन्यो। म अत्यन्त चकित भएँ "होइन, मैले त अर्कै गाउँमा मेरो नाउँ दिएको थिएँ। तिम्रो चर्चमा मेरो नाउँ कसरी आयो?"

म घर निर्माणको मजदुर भएकोले म ऊसँग शनिबार चर्च गइँन। किनभने मैले शनिबार पनि काम गर्नुपर्दथ्यो।

जब मेरो छिमेकीले म चर्च नगएको थाहा पायो तब सँगसँगै मिलेर बेलुका बाइबल पढौँ भनेर उसले सुझाव दियो। केही हप्ताको बाइबल अध्ययन गरेपछि दिनको ज्याला गुमाएर भतापनि साबथमा चर्च जाने मैले निर्णय गरेँ। जब म चर्चमा गएँ त्यहाँ मेरो धेरै छिमेकीहरूलाई देखेँ र मलाई देखेर तिनीहरू धेरै खुशी भए।

तर मलाई समस्या भयो। मैले हरेक शनिबार चर्चमा जान छुट्टी लिन सकिँन। जब म चर्च नगइ काममा गइरहेको बेलामा मेरा चर्च जाने सबै छिमेकीहरूले म कहाँ गइरहेकोछु भनेर सोध्न थाले। अर्को साबथ कसैले नदेखोस भनेर लामो बाटो भएर काममा गएँ तर त्यहाँ पनि एक जना छिमेकीले मलाई कहाँ गइरहेको? भनेर सोधेको थियो। "म कपाल काट्न हिडेको" भनेर मैले छिमेकीलाई झुक्याएँ। तर त्यस दिनभरि मेरो विवेकले मलाई घचघच्याइरह्यो। काम सकेपछि फेरि लामो बाटो भएर घर फर्किदै थिएँ। त्यहाँ पनि चर्चमा जाने विश्वासी छिमेकीहरूलाई भेटेँ जो चर्चबाट घर फर्किदै थिए। "तपाईँ किन चर्चमा आउनुभएन?" भनेर तिनीहरूले मलाई सोधे। म काममा गएको थिए भनेर मैले सत्यलाई स्वीकारेँ। त्यस दिनदेखि शनिबार काम गर्न छोडेँ जसले गर्दा मैले मेरो जागिर गुमाउनुपर्यो।

मेरो घरको कुनै पनि परिवार एडभेन्टिस्ट थिएनन् त्यसैले मैले काम छोडेकोले मसँग सबै रिसाए। मेरी आमाले सुँगुरको मासु मिसाएर खाना पकाउनुहुन्थ्यो तर मलाई त्यो मन परिरहेको थिएन। धेरै पल्ट म भोकै सुत्न गएँ। एक दिन आमाले मलाई सोध्नुभयो "सुँगुरको मासु नखाने चर्चमा तिमी किन गइरहेका छौ?" "तिमीले शनिबार किन काम गर्दैनौ" मेरो बुबाले केरकार गरेर सोध्नुभयो। मेरा सात जना दाजुभाइहरू चुपचाप लागेर मेरो अवस्थालाई हेरिरहे। नौ महिना पछि मैले बप्तिस्मा लिएँ। नयाँ चर्चका सदस्यहरूको निम्ति पास्टरले स्वागतको प्रवचन दिएका थिए। त्यसबेला एक महिलाले मलाई भनिन् कि हामीहरूको आत्मिक चुनौतिहरू अब हामीले खप्नुपर्नेछ। छक्क पर्दै मैले भनेँ "यो भन्दा अरू चुनौति के होला र? मैले धेरै चुनौतिहरू खपिरहेको छु।"

ती महिलाले सत्य कुरो बोलेकी थिइन्। जब मेरा बाबुआमाले मैले सेभेन्थ-डे एडभेन्टिस्ट चर्चमा बप्तिस्मा लिएँ भनेर खबर गरेँ तब तिनीहरूले मलाई घरबाट निकालि दिए। म रोएँ म कहाँ जाने मलाई थाहा थिएन। दुई महिना सम्म तिनीहरू उठ्नुभन्दा अघि र सुतेपछि म घरमा सुत्न जान्थेँ।

मसँग बप्तिस्मा लिने महिलाले मलाई खाना दिइन्। म दिनभरी कामको खोजीमा हिँडडुल गरिरहेँ तर केही काम पनि पाइँन। म रोएँ र प्रार्थना गरेँ "प्रभु मलाई विश्वासमा दरिलो बनाउनुहोस् र मलाई काम गर्न बाटो खोलिदिनुहोस्।"

केही समयपछि ताइवानको एक कृषी कम्पनीले मलाई तिनीहरूको एउटा आयोजनामा सहयोग गर्न काम दियो। त्यहाँबाट मैले तलब पाएँ र मेरा बाबुआमालाई दिएँ। मेरो पैसा पाएपछि तिनीहरू खुशी भए र तिनीहरू मसँग रिसाउन छोडे।

अनि परमेश्वरले एकदमै अचम्मको काम गर्नुभयो। मेरा पाँच जना दाजुभाइहरू पनि सेभेन्थ-डे एडभेन्टिस्ट भए र मेरा दुई जना भतिजाहरूले पनि बप्तिस्मा लिए। मेरा परिवारका १० सदस्यहरू चर्चमा समावेस भए। पक्षघात हुनुभन्दा केही समय अघि मेरो बुबा पनि केही समय चर्चमा आउनुभएको थियो।

आज म साओ टेमोमा रहेको एडभेन्टिस्ट स्कूलमा काम गर्दछु। म विद्यार्थीहरूलाई खेतबारीमा कसरी काम गर्ने भनेर सिकाउँदछु।

म अहिले विवाहित भएको छु। जुन महिलाले मलाई मेरो अन्धकारको समयमा मलाई खाना दिएकी थिइन् उनको एक जना बहिनी थिइन्। त्यस महिलाले उनलाई चर्चमा लैजान मलाई अर्हाउँथिन्। ती महिला अन्तै सरे पनि उनकी बहिनीलाई चर्चमा लगिरहन मलाई अनुरोध गरेकी थिइन्। त्यस बहिनीले बप्तिस्मा लिइन् र अहिले उनी मेरी श्रीमती भएकी छिन् र हामीहरूको एक छोरी भएको छ।

बाइबलको एक पद म सधैँ याद गर्दछु। त्यसले गर्दा मलाई परमेश्वरका अडिग हुन प्रेरणा मिलेको थियो। त्यो भजन १२५:१मा छ "जो परमेश्वरमाथि भरोसा राख्दछ त्यो सियोन पहाड जस्तै हुन्छ। उसलाई कसैले पनि हल्लाउन सक्दैन। ऊ सधैँ स्थिर रहन्छ" (रूपान्तरित)।

हो, जो परमेश्वरमा भरोसा राख्दछ त्यो सियोनको पहाड जस्तै हुन्छ र सधैँ स्थिर रहन्छ।

(यस त्रैमासिक भेटीको केही भाग साओ टेमोमा सभाघर बनाउन सहयोग मिल्नेछ)

-जिलसन नेटोले आन्द्र्यु मेकचेस्नेलाई दिइको अन्तरवार्ताको आधारमा