---
title:  उपसंहार
date:   01/03/2019
---

युगको इतिहासको अन्तमा मानिसहरूले कसको पक्षमा रहेर आफ्नो बफादारिता देखाउँछन् भनेर जोख्ने ढक साबथ नै हुनेछ भनेर प्रकाशको पुस्तकले बताउँछ। हप्ताको सातौँ दिन पर्ने साबथले परमेश्वरलाई सृष्टिकर्ता भनेर प्रमाणित गर्दछ। यदि यस दिनलाई पालन गरियो भने त्यस पालन गर्ने व्यक्तिले परमेश्वर नै सृष्टिकर्ता हुनुहुन्छ भनेर स्वीकारेको हुन्छ। त्यो पालन नगर्दा वा साबथलाई आत्मसात् नगर्दा मानिस सहीरूपमा परमेश्वरको पक्षमा छ भनेर देखाउँदैन। तर यो पनि याद गर्नुपर्छ कि कोही मानिस आइतबारलाई मात्र मान्छ भन्दैमा त्यससँग पशुको छाप अहिले नै छ भन्न अर्थ लगाउनुहुन्न। जब आइतबार नै साबथ दिन हो हप्ताको सातौँ दिन अर्थात् शनिबार होइन भनेर रोज्न जब सरकार वा धार्मिक समुदाय जस्तै रोमन क्याथोलिकले ऐनकानुनहरू बनाएर पालन गर्न व्यक्तिको आस्थामाथि जबरजस्ती आक्रमण गर्छ तब त्यसबेलामामात्र मानिस परमेश्वरको साथमा  छ कि छैन भनेर उसले निर्णय गर्नुपर्ने हुन्छ। त्यसबेलामात्र आइतबार पालन गर्नु भनेको पशुको छाप लगाउनु हो भनेर ठहरिन जान्छ। अनेकौँ शिक्षा, व्याख्या आदि गरेर शनिबार होइन आइतबार नै पालन गर्नुपर्छ भनेर मानिसहरूलाई सृष्टिकर्ता परमेश्वरप्रति नजर राख्नबाट बंचित गर्लान् तर विश्वासमा अडिग हुनेहरूले साबथ र आइतबारको विषयमा स्पष्ट हुनु जरुरी छ। भविष्यमा त्यो समय आउनेछ जब शनिबारलाई साबथ मान्ने कि आइतबारलाई-सबैले निर्णय गर्नुपर्ने हुन्छ।

×अहिले कसैले पनि पशुको छाप पाएको छैन। पशुको छाप पाउनको निम्ति जाँच्ने समय अहिले आएको छैन। रोमन क्याथोलिकको समूहमा सम्मिलित हुनेहरूमात्र होइन प्रत्येक चर्च वा इसाई सम्प्रदायमा येशूलाई हृदयदेखि प्रेम गर्ने पक्का इसाईहरू छन्। जबसम्म चौथौँ आज्ञाप्रति किन बफादारी हुनुपर्छ भनेर बुझ्ने ज्ञान हुँदैन तबसम्म कसैलाई पनि दोषी ठहर्याउनु हुँदैन। जब खोटो साबथ अर्थात् आइतबार नै बजरजस्ती पालन गर्न ऐनकानुन बनाइन्छ र पशु र उसको मूर्ति वा प्रतीकलाई (आइतबार) नढोग्न चेतावनी दिँदै तेस्रो स्वर्गदूतले चर्को आवाज उठाउँछन् तब त्यसबेला सत्य र असत्यको बीचमा धर्को तानिनेछ। अनि जब कोही जानाजानी हप्ताको सातौँ दिन साबथलाई लत्याएर आइतबार नै ठिक हो भनेर सनातन सृष्टिकर्ता परमेश्वरप्रति देखाउनुपर्ने निष्ठाबाट  अलग भएर बस्छ तब त्यसबेला तिनीहरूले पशुको छाप पाउनेछन्।"-एलेन जी ह्वाइट, इभान्जिलिजम, पृ. २३४,२३५बाट रूपान्तरित। याद गर्नुहोस्, अहिले नै आइतबार पालन गर्ने मानिसहरूले मुक्ति पाउँदैन भन्नु हुँदैन न त साबथ पालन गर्नेले मात्र मुक्ति पाउँछ भन्न मिल्छ। तर समय आउँदैछ जब पशुको छाप लाउने कि नलगाउने भनेर निर्णय गर्नुपर्ने हुन्छ। परमेश्वरप्रति बफादार भएर उहाँले निर्धारण गर्नुभएको साबथ दिनलाई पालन गरेर उहाँको पक्षमा उभिने कि रोमन क्याथोलिक चर्चले लादेको आइतबारलाई मानेर त्यस चर्चको आस्थामा रहने भन्ने निर्णयको सबैले सामना गर्नुपर्नेहुन्छ। परमेश्वरका जनहरूले बाइबल सम्मत चल्न, हृदयदेखि नै भविष्यवाणीका वचनहरू खोतलेर अध्ययन गर्न र सुसमाचार थाहा नपाउनेहरूलाई सुसमाचार सुनाउन प्रत्येक प्रयास जारी गर्नुपर्छ भनेर प्रकाशको पुस्तकले येशूभक्त हुँ भन्ने सबैलाई आग्रह गर्दछ।

**चिन्तनमनन**

`अ) अहिले राजनैतिक र धार्मिक इतिहास कुन दिशामा गइरहेको छ सो तपाईँले थाहा पाउनुभयो भने प्रकाश १३को भविष्यवाणी कसरी पूरा भइरहेको छ भनेर तपाईँ थाहा पाउन सक्नुहुन्छ? (नेपालमा पनि रोमन क्याथोलिक चर्च र सयौँ इसाई सम्प्रदायका इसाईहरूले आइतबारलाई बिदा दिने कानुन बनाउनुपर्छ भनेर अभियान चलाइरहेकाछन्।-अनुवादकको व्यक्तिगत अनुभव)।`

`आ) जब हामी युगको अन्तमा हुन्छौँ तब अरू चर्चका इसाईहरूप्रति हामीहरूको धारणाहरू कस्तो हुनुपर्छ? यो सल्लाहलाई सोच्नुहोस्: "हामीहरूका चर्चका पास्टर तथा अगुवाहरू अरू चर्चका पास्टर तथा अगुवाहरूको नजिक हुन खोज्नुपर्दछ। तिनीहरूको निम्ति र तिनीहरूसँग मिलेर प्रार्थना गर्नुपर्छ। तिनीहरूको निम्ति पनि येशूले पहल गरिरहनुभएको छ। ती पाष्टर वा चर्चका अगुवाहरूमा गम्भीर जिम्मेवारी छ। येशूका सन्देशवाहकहरूको हैसियतले ती गोठालाहरूप्रति हामीहरूले गहिरो र सच्चाइका साथ चासो देखाउनुपर्दछ।"-एलेन जी ह्वाइट, टेस्टिमोनिज फर द चर्च, ठेली ६, पृ. ७८बाट रूपान्तरित। अरू चर्चका मानिसहरूसँगको भेटघाट वा कारोबारमा हामीहरू तिनीहरूभन्दा जान्नेछौँ भन्ने खालको जोश नदेखाउनबाट कसरी जोगिने? तिनीहरूको विश्वास, दर्शन आदिसँग सम्झौता नगरि तिनीहरू र तिनीहरूको आस्थाप्रति आदर र प्रेम देखाउने खुबी कसरी प्राप्त गर्ने?`