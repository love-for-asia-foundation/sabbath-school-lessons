---
title:  कथा
date:   01/03/2019
---

#### येशूप्रतिको मोहमा पर्नु

_कन्स्टानसियो ट्रिस्ट आफोन्सो, ५१, साओ टोमे र प्रिन्सिपी_

कन्स्टानसियोलाई रक्सी पिउन असाध्यै मन पर्थ्यो। रक्सी पिएपछि आफू कहाँ छु के गरिरहेको छु सो कुरा उसलाई थाहा नै हुँदैनथ्यो। साँच्चै भनौँ भने रक्सी उसको निम्ति स्वामी, भगवान सबै थोक थियो र यथार्थमा ऊ रक्सीको  दास थियो।

तर एक दिन रक्सीको सुरमा लरबरिँदै आफ्नो कोठाको बाहिर आउँदा कोठाको आँगनबाट सातफूट वा दुई मिटर तल खसेर उसको टाउको बजारियो। त्यस घट्नाले उसलाई आँखा खुलायो र सधैँको निम्ति रक्सी खान छोडेर येशूलाई आफ्नो मुक्तिदाता भनेर सदाको निम्ति स्वीकार्न थाल्यो।

साओ टेमोको पहाडको गाउँमा कन्स्टानसियो आफ्ना दुई भर्खरका छोराछोरीहरूसँग बस्दथ्यो। ऊ एक युवा किसानी थियो। एक दिन एक सेभेन्थ-डे एडभेन्टिस्टको समूह घुम्नको लागि उसको गाउँमा आइपुग्यो। तिनीहरूको रमाइलो चालामाला देखेर तिनीहरू को रहेछन् भनेर कन्स्टानसियोले तिनीहरूप्रति चासो देखायो। तिनीहरूले के के गर्दा रहेछन् भनेर तिनीहरूको नजिक आएर कन्स्टानसियो हेर्न थाल्यो। कन्स्टानसियोको उत्सुकता देखेर त्यस समूहको एक जना महिला उसलाई सोधिन् "होइन, हामीहरूमा के छ र तपाईँ यसरी नियालेर हेरिरहनुहुन्छ?" त्यस एडभेन्टिस्ट समूहका मानिसहरू रमाइलो मानिरहेका थिए तर तिनीहरू रक्सी, जाँड वा चुरोठ नपिएका कन्स्टानसियोले हेरिरहेको थियो। तिनीहरूसँगको चिनापर्चीमा तिनीहरू सेभेन्थ-डे एडभेन्टिस्ट रहेछन् भनेर कन्स्टानसियोले थाहा पायो।

जब त्यो समूह कन्स्टानसियोको गाउँ छोडेर गयो तब एडभेन्टिस्ट चर्चको बारेमा उसले सिक्न चाह्यो। त्यस गाउँमा एक जना एडभेन्टिस्ट विश्वासी थियो। उसलाई कन्स्टानसियोले साथी बनायो। त्यो विश्वासी गाउँका मानिसहरूको घरमा बाइबल अध्ययन दिन जान्थ्यो। कन्स्टानसियोपनि सँगसँगै जान थाल्यो। चर्चको शिक्षाप्रति प्रभावित भएर उसले  बप्तिस्मा लिन स्थानीय क्षेत्रको पास्टरसँग अनुरोध गर्यो। "तपाईँले तपाईँको जीवन परमेश्वरमा पहिला सुम्पन्नु पर्छ। उहाँले तपाईँको रक्सी खाने र चुरोठ पिउने बानीलाई रोक्न सहयोग गर्नुहुनेछ" पास्टरले भन्यो। बप्तिस्मा लिन चाहेकोले कन्स्टानसियोले त्यो नराम्रो बानीलाई त्याग्यो र बप्तिस्मा लियो।

केही महिनासम्म कन्स्टानसियोको सुध्रिएको बानीले उसलाई राम्रो नै भइरहेको थियो। तर छ महिनापछि फेरि जड्याँहा साथीहरूसँग लागेर उसले जाँडरक्सी पिउन थाल्यो। उसको श्रीमती ऊदेखि रिसले चुरमुरिन थालिन्। उनले बप्तिस्मा नलिइएतापनि उनको श्रीमान नयाँ हुन गएकोमा उनलाई खुशी भइरहेको थियो। एक दिन कन्स्टानसियोलाई गाली गर्दै उनले भनिन् "एडेभेन्टिस्टहरूले यस्ता नराम्रा कामहरू गर्दैनन् र तपाईँले पनि गर्नु उचित छैन।" जबसम्म उसले रक्सी र चुरोठ पिउन छोड्दैन तबसम्म उसलाई आफ्नो ओछ्यानमा सँगै नसुताउने भनेर कबुल गरिन्।

कन्स्टानसियोलाई आफ्नो श्रीमतीको निर्णयप्रति रिस उठ्यो। त्यही रिसको झोँकमा इसाई जीवनशैली कस्तो हुनुपर्नेरहेछ भनेर त्यसको बारेमा अझ बढी थाहा पाउन बाइबल पढ्न थाल्यो। बाइबल पढ्दा पढ्दै ऊ यशैया ५५:२मा पुगेर रोकियो। त्यहाँ लेखिएको छ "रोटीको निम्ति खर्च नगरि तिमीले किन पैसा खर्च गर्दछौ र तिमीलाई संतुष्ट नबाउने तत्वको निम्ति तिमीले आफ्नो तलब किन खर्च गर्दछौ? मेरो कुरा ध्यान दिएर सुन, र जे असल छ त्यो खाऊ र तिम्रो प्रसस्तामा तिम्रो मन रमाउन देऊ।" (रूपान्तरित)। "ओहो, हो रहेछ। जुन खानुपर्ने खानेकुरा नखाइकन मलाई संतुष्ट नपार्ने थोकहरूमा मैले किन पैसा खर्च गरिरहेको छु?" भनेर आत्मग्लानी गर्दौ आफूले आफैलाई नै सोध्यो। आफ्नो बानी सुधार्न उसले परमेश्वरसँग धेरै हप्ता प्रार्थना गर्न थाल्यो। तर उसले प्रार्थनाको साथसाथै रक्सी र चुरोठ पनि किनेर ल्याइरहेको थियो।

एक रात साथीहरूसँग रक्सी पिइसकेपछि एक्लै आफ्नो घर फर्किदै थियो। उसको गाउँको परम्परा अनुसार अरू परिवारहरूको जस्तै उसको घरपनि काठको थियो। उसकी श्रीमती, सात वर्षको छोरो र चार वर्षकी छोरी मस्त निन्द्रामा सुतिरहेका थिए। भरेङ्ग माथि उक्लेर कन्स्टानसियो आफ्नो ओछ्यानमा गएर पल्ट्यो। बाहिर सिमसिम पानी परिरहेको थियो।

ओछ्यानमा ओल्टीपल्टी गर्दै सुत्ने प्रयास गरिरहेको बेलामा आफूले खुट्टा नधोइ सुत्न गएको उसलाई महसुस भयो। पानी परेर हिलो भएकोले उसका खुट्टाहरू फोहर थिए। ऊ कोठाको बाहिर रहेको आँगनमा खुट्टा धुन लरबरिन्दै निस्क्यो। जब रक्सीकै सुरमा उसले खुट्टा धुन थाल्यो तब उसले आफ्नो संतुलन गुमायो र आँगनबाट तल टाउको ठोकिने गरि नराम्रोसँग जमीनमा खस्यो। ऊ सात फिट वा दुई मिटर तल खसेको थियो। उसको टाउको हिलोमाटोमा ठोक्कियो। भाग्यवस नजिकको ढुङ्गामा उसको टाउको बज्रेन। त्यो हिलोमा सानो खाल्टो नै पर्यो। 

कन्स्टानसियो खसेको आवाज सुनेर घरको कुक्कुर बेस्सरी भुक्न थाल्यो। उसकी श्रीमती र छोराछोरीहरू सबै जुरमुरुँदै उठ्यो र के भयो भनेर हेर्न बाहिर निस्के। तिनीहरूले कन्स्टानसियो तल भुईँमा रक्सीकै सुरमा लडिरहेको तिनीहरूले देखे। "गुहार गुहार" भनि उसकी श्रीमती चिच्याउन थाल्यो। एकै छिनपछि छरछिमेकीहरू कन्स्टानसियोको घरमा जम्मा भए। ऊ घरबाट तल खसेको रहेछ भनेर सबैलाई महसुस भयो र उसलाई दुष्ट आत्माले घचेटेको हुनुपर्छ भनेर सबैले भन्न थाले।

गाउँमा दुष्ट आत्मा पस्यो भनेर सबै गाउँलेहरूले सोच्न थाले। अब दुष्ट आत्माबाट आफूहरू कसरी सुरक्षित हुने भनेर गाउँलेहरूले चिन्ता गर्न थाले। कन्स्टानसियोले अब शुद्धीकरण गर्नुपर्छ भनेर गाउँका सबै मानिसहरु भन्न थाले। अनि त्यो शुद्ध गर्ने विधि अनुसार गाउँका मानिसहरूले एक अर्काको हातमा पिसाब फेर्दै त्यो मुर्छा परेको कन्स्टानसियो शरीरमा छ्याप्न थाले। जब उसलाई पिसाबले निथ्रुक्क भिज्यो। तब गाउँलेहरूले कन्स्टानसियोलाई उसको कोठामा बोकेर लगे।

भोलिपल्ट कन्स्टानसियोको होस खुल्यो। धेरै साथीहरू उसलाई भेट्न आए र तिनीहरूले बाहिर रक्सी खान जाऔँ भनेर कर गरे। आफ्नो चोट लागेको टाउको समात्दै उसले जवाफ दियो "अब भयो, अबदेखि म कहिल्यै पनि रक्सी चुरोठ पिउँदिन।" त्यहाँदेखि उसले ती कुलतहरू सदाको निम्ति हटायो।  "रक्सी खाने र चुरोठ पिउने चाहना मबाट सदाको निम्ति हट्यो। यो मेरो प्रार्थनाको जवाफ थियो" उसको गाउँको एडभेन्टिस्ट चर्चको बारेमा अन्तर्वाता दिने क्रममा कन्स्टानसियोले भन्यो। त्यो चर्चमा कन्स्टानसियो अहिले सक्रिय एल्डर भएको छ। आज त्यो गाउँका २०० मानिसहरू बप्तिस्मा लिएर एडभेन्टिस्ट भएका छन्। कन्स्टानसियोको घट्नाले गर्दा त्यहाँको चर्चमा मानिसहरू खचाखच भरिएका छन्। कन्स्टानसियोकी श्रीमती, छोराछोरीहरू र उसका पहिलाका पाँच जना जड्याँहा साथीहरु पनि उसको कारण प्रभुमा विश्वास गर्न पुगेका छन्।

"मेरो यो कथा भन्न मलाई असाध्ये मनपर्छ। मेरो जस्तै पहिलाको अवस्था भएकाहरू मेरो गाउँमा धेरै छन् र तिनीहरूलाई चर्चमा आउन लाज लाग्दछ। म तिनीहरूलाई भन्दछु 'म पनि तिमीहरू जस्तै थिएँ। यदि परमेश्वरको सहयोगले म सुघ्रिएँ भने तिमीहरू पनि सुघ्रिन सक्छौ' भनेर तिनीहरूलाई सम्झाउने प्रयास गर्दछु" हँसिलो अनुहार पार्दै कन्स्टानसियोले यस लेखकलाई भनेको थियो।