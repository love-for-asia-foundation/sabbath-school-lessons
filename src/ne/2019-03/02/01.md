---
title:  उत्कृष्ट संसारको निम्ति नक्सा वा योजना
date:   06/07/2019
---

### यस अध्यायका मूल पदहरू
प्रस्थान ३:७, मत्ती २२:३७-४०, प्रस्थान २२:२१-२३, व्यवस्थन १४:२२-२९, २६:१-११ र लेबी २५:९-२३।

> <p>यस अध्यायको मूल सार पद</p>
> "तिम्रा जनहरूका सन्तानहरूको बिरुद्धमा रिसइबी नराख्नु। तिनीहरूप्रति बदला वा प्रतिशोधको भावनाले ग्रस्त नहुनु। तर आफ्नो छिमेकीलाई आफैलाई जस्तो गरेर प्रेम गर्नु किनभने म परमप्रभु हुँ।" (लेवीहरू १९:१८ रूपान्तरित)।

मानिसहरूसँग आफ्नो विशेष सम्बन्ध निरन्तररूपमा चालु राख्ने परमेश्वरको चाहना थियो। त्यो चाहना पूरा गर्न दयालु परमेश्वरले युगौँ युगसम्म उहाँलाई श्रद्धा गर्ने मानिसहरू खडा गर्नुभएको थियो। हनोक, नोहा, अब्राहम, इसहाक र याकूब तथा अरू धेरै जनहरूको जीवन कहानी अनुसार मानिसहरूको बीचमा आफ्नो टुटेको सम्बन्ध पुन गाँस्ने तिब्र चाहना परमेश्वरले गर्नुभएको हामी देख्छौँ। तर त्यो सम्बन्ध केवल केही ती व्यक्ति र परिवारहरू वा जातिको फाइदाको निम्तिमात्र परमेश्वरले सिमित राख्न चाहनुभएको थिएन। जब तिनीहरू परमेश्वरसँग सम्पर्कमा रहे र तिनीहरूलाई उहाँले आशिष दिनुभयो त्यो केवल समस्त मानव जातिसँग टुटिएको सम्बन्ध गाँस्ने परमेश्वरको वृहत योजनाको नमूनामात्रै थियो। तिनीहरूले पाएको आशिष सबैले पाउन् र आफूबाट टाढा भएको सम्बन्ध फेरि गाँसुन् भन्ने परमेश्वरको चाहना थियो।  साथै ती परमेश्वरका जनहरूले पाएका आशिषहरू आफूहरूमामात्र नराखि समस्त मानव प्राणीलाई बाँडुन् भन्ने उहाँले चाहनुभएको थियो। यस सन्दर्भमा परमेश्वरले अब्राहमसँग गर्नुभएको वाचामा विशेष ध्यान दिनु जरुरी छ: "२ “म तिमीबाट एउटा ठूलो जाति अर्थात् राष्ट्र खड़ा गर्नेछु, र म तिमीलाई आशिष् दिनेछु। मैले तिम्रो नाउँलाई प्रसिद्ध गराउनेछु। तिमी सबैको निम्ति आशिष हुनेछौ। तिमीलाई आशिष् दिनेहरूलाई म आशिष् दिनेछु,  र तिमीलाई सराप दिनेहरूलाई सराप दिनेछु। तिमीद्वारा नै पृथ्वीका सबै मानिसहरूले आशिष् पाउनेछन् अर्थात् तिमी नै सबैको निम्ति आशिषको स्रोत हुनेछौ।”  (उत्पत्ति १२:२,३ रूपान्तरित)।  जसरी परमेश्वरले आशिष वा कृपाहरू अब्राहमलाई दिनुभयो त्यसरी नै ती आशिष र कृपाहरू अरूलाई बाँड्ने जिम्मेवारी उनलाई दिइएको थियो। पछि गएर परमेश्वरका आशिषहरू इस्रायली जाति वा राष्ट्रबाट पाउनुपर्ने थियो। अन्तमा आएर त्यस जाति वा राष्ट्रको निम्ति मसीह वा उद्धारकर्ता आउनुहुनेथियो। इस्राएली जातिको सृजना गरेर परमेश्वरले सारा राष्ट्रको बीचमा काम गरिरहनुभएको थियो। तिनीहरूलाई विभिन्न विधिविधान, दश आज्ञाहरू, नीतिनियम अर्थात् ऐनकानुन, धार्मिक विधि, पर्व र व्यवहारमा लागु हुने गरेर उचित जीवनशैली बिताउने नीतिहरूको तर्जुमा परमेश्वरले गर्नुभएको थियो। जब परमेश्वरको मार्गमा हिँडेर तिनीहरूले आशिष पाउँथे अनि तिनीहरू अरूको निम्ति आशिष हुन सक्षम् हुन्थे।

त्यो आदर्श नीति आज पनि लागु भइरहेको छ भन्ने कुरामा कुनै शङ्का छैन।