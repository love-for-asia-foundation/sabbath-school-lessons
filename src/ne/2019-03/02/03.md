---
title:  दश शील अर्थात् दश आज्ञाहरू 
date:   08/07/2019
---

`प्रस्थान २०:१-१७मा परमेश्वरले घोषणा गर्नुभएको दश आज्ञा अर्थात् परमेश्वरका जनहरूका निम्ति दिइएको आदर्श मार्गलाई मत्ती २२:२७-४०मा त्यसको सारांश येशूले दिनुभएको छ। येशूले दिनुभएको त्यस सारांशमा दश आज्ञामा उल्लेख गरिएको प्रत्येक नीतिलाई तपाईँले कसरी बुझ्नुभएको छ? हेर्नुहोस् दुवै अंशहरू: "१ अनि यी सब कुरा परमेश्वरले भन्नुभयो: २ “म परमप्रभु तिमीहरूका परमेश्वर हुँ, जसले तिमीहरूलाई मिश्रदेश, अर्थात् दासत्वको देशबाट निकालेर ल्याएँ। ३ “मबाहेक अरू कुनै देवता-देवीहरू नमान्नू।  ४ “आफ्ना निम्ति खोपेर कुनै किसिमको मूर्ति नबनाउनू, माथि आकाश अथवा तल पृथ्वी वा तल पानीमा भएको कुनै कुराको आकारको प्रतिमूर्ति नबनाउनू। ५ तिनीहरूका सामु ननिहुरनू, तिनीहरूको पूजा नगर्नू, किनकि म परमप्रभु तिमीहरूका परमेश्वर डाह गर्ने परमेश्वर हुँ। मेरो अवहेलना गर्ने पिता-पुर्खाका अधर्मको दण्ड उनीहरूका सन्तानहरूलाई उनीहरूका तेस्रो र चौथो पुस्तासम्म दिनेछु,  ६ तर मलाई प्रेम गर्ने र मेरा आज्ञाहरू पालन गर्नेहरूका हजारौँ पुस्तामाथि म कृपा गर्नेछु। ७ “परमप्रभु आफ्ना परमेश्वरको नाउँ व्यर्थैमा नलिनू, किनकि उहाँको नाउँ व्यर्थैमा लिनेलाई परमप्रभुले निरपराध ठहराउनुहुनेछैन। ८ “शबाथ-दिन पवित्र मान्नुपर्छ भनी याद राख्नू। ९ छ दिनसम्म परिश्रम गरेर आफ्ना सबै काम गर्नू,  १० तर सातौँचाहिँ दिन परमप्रभु तिमीहरूका परमेश्वरको निम्ति शबाथ-दिन हो। त्यसमा तिमीहरूले केही काम नगर्नू, न त आफ्नो छोराले, न छोरीले, न कमारा-कमारीले, न गाईबस्तुले, न मूल ढोकाभित्र भएको परदेशीले केही काम गरोस्। ११ किनकि छ दिनमा परमप्रभुले आकाश, पृथ्वी, समुद्र र तिनमा भएका सबै थोक बनाउनुभयो, तर सातौँ दिनमा चाहिँ विश्राम गर्नुभयो। त्यसकारण परमप्रभुले शबाथदिनलाई आशिष् दिनुभयो, र त्यसलाई पवित्र गर्नुभयो। १२ “आफ्ना बाबु र आमालाई आदर गर, कि जुन देश तिमीहरूलाई परमप्रभु आफ्ना परमेश्वरले दिनुहुन्छ, त्यहाँ तिमीहरूको आयु लामो होस्।  १३ “हत्या नगर्नू। १४ “व्यभिचार नगर्नू। १५ “चोरी नगर्नू। १६ “आफ्नो छिमेकीको विरुद्धमा झूटो गवाही नदिनू। १७ “आफ्नो छिमेकीका घरको लालच नगर्नू। आफ्नो छिमेकीकी पत्नीको लालच नगर्नू, आफ्नो छिमेकीको कमारा, कमारी, गोरु, गधा वा त्यसको कुनै पनि थोकको लालच नगर्नू।”  (प्रस्थान २०:१-१७) र "३५ तिनीहरूमध्ये एक जना व्यवस्थाका अध्यापकले उहाँको परीक्षा गर्ने विचारले उहाँलाई सोधे, ३६ “गुरुज्यू, व्यवस्थामा महान् आज्ञा कुन हो?”  ३७ उहाँले तिनलाई भन्नुभयो, “तिमीले परमप्रभु आफ्ना परमेश्वरलाई आफ्नो सारा हृदयले, र आफ्नो सारा प्राणले, र आफ्नो सारा समझले प्रेम गर्नू। ३८ महान् र प्रथम आज्ञा यही हो। ३९ दोस्रो पनि त्यस्तै छ, तिमीले आफ्नो छिमेकीलाई आफैलाई जस्तै प्रेम गर्नू। ४० सारा व्यवस्था र अगमवक्ताहरूका शिक्षाको आधार नै यी दुई आज्ञाहरू हुन्।”  (मत्ती २२:३५-४०)।`

यथार्थमा भन्ने हो भने कुनै पनि देश व्यवस्थित तथा सुशासितरिकाले चल्दैन यदि त्यहाँ संबिधान भएन भने। त्यसरी नै परमेश्वरको राज्यमा संबिधान छ, त्यो हो दश आज्ञाहरू। छोटकरीमा कुन परिवेशमा परमेश्वरले ती आज्ञाहरू घोषणा गर्नुभएको थियो सो बुझाउनुभएर दश आज्ञाको दस्तावेज सबै इस्राएलीहरूले सुन्ने गरेर सिनैको पहाडमा बोल्नुभएको थियो। आफ्ना जनहरूलाई इजिप्टको दासत्वबाट छुट्कारा दिनुभएर तिनीहरूबाट एक विशेष राष्ट्र बनाउने उहाँको उद्देश्य थियो। तिनीहरू परमेश्वरको योजनामुताविक उहाँका जनहरू भइरहन तिनीहरूले दश आज्ञाका आदर्श नीतिहरू पालन गरिरहनुपर्ने आदेश उहाँले दिनुभएको थियो। त्यही दश आज्ञाहरूको दस्तावेजको आधारमा परमेश्वरले इस्राएली राज्य वा जातिको खडा गर्नुभएको थियो। उक्त मामिलालाई केलाएर हेर्यौँ भने यदि मानिसहरू सफल, मेलमिलाप गरेर शान्तिपूर्वक र अर्थमूलक असल जीवन बिताउन चाहन्छन् भने परमेश्वरलाई प्रेम गरेर र एक आपसमा प्रेम गरेर जिउनुको बिकल्प नदेखिएको ती विशेष आदेशहरूमा प्रस्तुत गरिएको छ। कतिपय इसाई राष्ट्रहरूले पनि तिनीहरूले बनाएका ऐनकानुन वा मुलुकी ऐनहरू त्यही दश आज्ञामा कोरिएका नीतिभित्रै रहेर बनाइएको छ जसलाई हामीले अचम्म मान्नुहुँदैन। ती आज्ञाहरूमा दिइएका नीतिहरू छोटो भएतापनि तिनीहरूलाई फराकिलो पाराले बुझ्नु धेरै आवश्यक छ। समग्ररूपमा बुझ्ने हो भने वा दश आज्ञाहरूमा उल्लेख गरिएका मूलभूत तत्वहरूलाई नियालेर हेरियो भने त्यहाँ भएका ती नीतिहरू सम्पूर्ण मानव जीवनको निम्ति कोरिएका आदर्श नीतिहरू हुन्। उदाहरणमा छैटौँ आज्ञामा उल्लेख गरिएको "तिमीले हत्या नगर्नु" (प्रस्थान २०:१३)ले कुनै पनि अन्यायपूर्ण व्यवहार आफूमाथि होस् वा अरूमाथि होस् जसले गर्दा जीवन छोटिन्छ त्यो परमेश्वरको निम्ति स्वीकार्य नभएको देखाउँछ। "स्वार्थको कारण आवश्यक भएका र दु:खमा परेकाहरूको वेवास्ता गर्नुपनि हत्या बराबर हो" भनेर एलेन जी ह्वाइटले पाट्रियार्क एण्ड प्रोफेटसको पृ. ३०८मा स्पष्ट पार्नुभएको छ।

त्यसै गरेर नचोर्नु भन्ने प्रस्थान २०:१५मा उल्लेख गरिएको आज्ञाले मानव बेचविखन, दास बनाएर शोषण गर्नु र अरूको जीवनलाई जोखिममा पारेर बिजय पाउने काम वा लडाईँ गर्ने कामलाई पनि परमेश्वरले बन्देज लगाउनुभएको छ। कसैको ऋण लिएर नतिर्नु वा कसैलाई दिनुपर्ने परिश्रम अनुसार उचित तलब नदिइकन झुलाउनु पनि अरूको अधिकार वा सम्पतिलाई चोरिरहेको सरह ठहर्दछ। एलेन जी ह्वाइटले अझ कडा सब्दमा "नचोर्नु"को अर्थलाई यसरी व्याख्या गर्नुहुन्छ  ×कसैको अज्ञानता, सोझोपना, कमजोरीपना र दुर्भाग्यको फाइदा उठाएर आफ्नो भाऊ खोज्ने वा आफ्नो फाइदा खोज्ने जुनसुकै प्रयास पनि चोरेको ठहरिन्छ।"­ पाट्रियार्क एण्ड प्रोफेटसको पृ. ३०९। झट्ट हेर्दा हामी कोही पनि खराब मानिस भएको देख्दैनौँ र हामी खराब छैनौँ पनि भन्दछौँ। सिधारूपमा हामीले कसैलाई मारेका पनि छैनौँ न त चोरिरहेका छौँ। त्यस्तो खराब काममा हाम्रो संलग्नता नभएकोले हामी ठीकै गरिरहेका छौँ भनेर हामी हाम्रो काँधमा धाप पनि मार्छौँ होला। तर जब हामीले दश आज्ञाहरूलाई शिरोपर गर्नुपर्ने मामिलामा येशूले बताउनुभयो कि त्यो केवल कुनै खराब काम प्रत्यक्षरूपमा नगरेर देखाउँदैमा पूरा नहुने रहेछ भनेर उहाँले स्पष्ट पार्नुभएको कुरालाई हामीले बुझ्नुपर्दछ। तर यदि हामीहरूको सोचबिचार, नियत गलत छ र हामीले हाम्रो क्षमता वा हैशियतले भ्याएसम्म गर्नुपर्ने मानव कर्तव्यलाई वेवास्ता गर्यौँ भने त्यसले पनि परमेश्वरको व्यवस्थालाई सरासर उलङ्घन गरिरहेको उहाँले ठहर्याउनुभएको छ ( उदाहरणमा हेर्नुहोस् × 21 “उहिलेका मानिसहरूलाई ‘मान्छे नमार्नू, मार्यौ भने दण्ड पाउनेछौ’ भनिन्थ्यो। यो त तिमीहरूलाई थाहै छ। 22 तर म तिमीहरूलाई भन्छु, [कारणबिना नै] भाइसँग रिसाउनेले पनि दण्ड पाउनेछ। कसैले आफ्नो भाइलाई मूर्ख भन्यो भने त्यसले सभामा जवाफ दिनुपर्छ। आफ्नो भाइलाई सराप्ने त झन् नरकको आगोमैपर्नेछ। 23 “यसकारण परमेश्वरलाई भेटी चढाउनुभन्दा अघि तिम्रो भाइ तिमीसँग रिसाएको थाहा पायौ भने 24 आफ्नो भेटी वेदीकै अघि छोडी तुरुन्तै गएर आफ्नो भाइसँग मिलाप गर। त्यसपछि मात्रै आएर आफ्नो भेटी चढाऊ।  25 “अदालतमा पुग्नुभन्दा अघि, मौका हुँदै आफ्नो झगडियासँग मेलमिलाप गरिहाल। नत्रता उसले तिम्रो विरुद्धमा न्यायाधीशकहाँ उजुर गर्नेछ अनि न्यायाधीशले तिमीलाई सिपाहीको जिम्मा लाउनेछ र तिमी थुनामापर्नेछौ। 26 साँच्चै म तिमीलाई भन्छु, त्यस बेला जरिमानाको एक-एक पैसा नतिरेसम्म तिमी त्यहाँबाट उम्कन पाउनेछैनौ। 27 “ ‘व्यभिचार गर्नुहुँदैन’ भनेको कुरा त तिमीहरूले सुनेका छौ। 28 तर म भन्छु, कसैले कुनै स्त्रीलाई नराम्रो विचारले हेर्यो भने पनि त्यसले मनमा व्यभिचार गरिसकेको हुन्छ। 29 यदि तिम्रो दाहिने आँखाले तिमीलाई पापमा पार्छ भने त्यसलाई झिकेर फालिदेओ। तिम्रो पूरै शरीर नरकमा फालिनुभन्दा त शरीरको कुनै अङ्ग नहुनु नै तिम्रो लागि धेरै राम्रो हो। 30 त्यसरी नै तिम्रो दाहिने हातले तिमीलाई पाप गर्न लगाउँछ भने त्यसलाई काटेर फालिदेओ। तिम्रो पूरै शरीर नरकमा पर्नुभन्दा त त्यो हात नहुनु नै तिम्रो लागि धेरै राम्रो हो" मत्ती 5:21-30)। 

यदि कुनै समाजले दश आज्ञाका प्रत्येक नीतिहरूलाई गम्भिरतापूर्वक पालन गरेर चल्यो भने त्यो समाज कस्तो होला? कल्पना गर्नुहोस्। त्यो समाज अत्यन्तै सक्रिय, फुर्तिलो र जोशिलो हुनेछ होला। त्यहाँ प्रत्येक व्यक्तिको दिमागमा परमेश्वर र एक आपसप्रति प्रेमले अड्डा जमाउने छ होला साथै एक आपसलाई हौसला दिँदै एक आपसको वास्ता गर्ने भएर आदर्श समाज निर्माण हुन्थ्यो होला।

`दश आज्ञाहरूलाई कतिपयले संकुचित भावनामा किन हेरेकै होलान्? यो त यहूदीहरूको निम्तिमात्र हो, हामी इसाईहरूको निम्ति यसको सरोकार छैन भनेर अधिकांश इसाईहरूले नै यसलाई किन पन्छाइरहेको होला? हामीहरूको जीवनमा यसको फराकिलो अर्थलाई प्रयोग नगरि यो त पुरानो करारको हो र येशू मर्नुभएपछि यसको बारेमा सोचेर टाउको दुखाउनुहुन्न भन्ने मनस्थिति इसाई भनाउँदाहरूबाटै किन प्रचारवाजी भइरहेको होला? (एडभेन्टिस्टहरूले अझ राजा दाउदको नीति लिनु अनिवार्य भएको यसका अनुवादक जिकिर गर्दछन् × मेरा आँसु नदीझैँ बग्दछ, किनभने मानिसहरूले तपाईंको व्यवस्था मान्दैनन्" भजन 119:136)। परमेश्वरको व्यवस्था वा दश आज्ञाहरूलाई हल्का पाराले पढेर त्यसै अनुसार चल्नु मानिसलाई किन सजिलो भएको हो त?`