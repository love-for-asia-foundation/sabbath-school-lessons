---
title:  नोकर, दास, मजदुर वर्ग, विधवा, अनाथ, टुहुरो, अपरिचित र परदेशी वा बिदेशीहरू
date:   09/07/2019
---

`प्रस्थान २३:९मा इस्राएलीहरूलाई परमेश्वरले के सन्देश सुनाउनुभएको छ? हेर्नुहोस्: “परदेशीसँग खराब व्यवहार नगर। परदेशी छँदा आफूलाई कस्तो लाग्छ, त्यो तिमीहरू जान्दछौ किनभने तिमीहरू मिश्रमा परदेशी थियौ।"` 

इस्राएलीहरूले चारसय वर्षसम्म बिदेशमा दासत्वको जीवन बिताएका थिए। जब परमेश्वरले तिनीहरूलाई मिश्रदेशको अधीनबाट उद्धार गर्नुभयो आफूहरू अरूको दासत्वमा बस्दाको अवस्था कस्तो थियो भनेर तिनीहरूलाई थाहा थियो। तिनीहरूलाई पराई वा परदेशी जातिको नाउँमा मिश्रबासीहरूले हेपेका थिए, शोषण गरेका थिए, अछुत वा पानी नचल्ने जाति भनेर आफ्नो समाजबाट पाखा लगाइदिएका थिए। जब तिनीहरूले परमेश्वरको अग्रसरतामा तिनीहरू दासत्वबाट स्वतन्त्र भएको उपलक्ष्यमा उत्सब मनाइरहेका थिए तब तिनीहरूप्रति उहाँको एउटा चिन्ता थियो। तिनीहरू कहाँबाट आए, तिनीहरूलाई बिदेशी अछुत जाति भनेर मिश्रीहरूले आफ्नो समाजबाट अलग्याएर हेपेको र परमेश्वरले तिनीहरूलाई के गरेर उद्धार गर्नुभयो सो तिनीहरूले नबिर्सुन् भन्ने परमेश्वरको चासो थियो। उहाँले निस्तार चाडको स्थापना गर्नुभयो। त्यो चाड इस्राएलीहरूको जीवनमा तिनीहरूको अवस्थालाई सम्झाइ राख्ने स्मारकको रूपमा दिइएको थियो साथै इस्राएलीहरूमा यो बारम्बार दोहोर्याओस् भन्ने परमेश्वरको चाहना थियो: ×हामीहरूलाई परमेश्वरले आफ्नो बाहुबलद्वारा मिश्रदेशबाट छुटाएर ल्याउनुभयो। त्यो देश हाम्रो दासत्वको देश थियो" (प्रस्थान् १३:१४ रूपान्तरित)।

तिनीहरूले आफ्नो दासत्वको जीवन बिर्सुनुहुन्न भन्ने कुरा अत्यन्तै महत्त्वपूर्ण थियो। आफू बसोबास गर्ने नयाँ समाजमा भएका आफूभन्दा कमजोर, आर्थिक वा जातीय कारणले किनारा लगाइएका र कम अवसर पाएर हेपिएर बस्नेहरूलाई कसरी व्यवहार गर्नुपर्छ भनेर तिनीहरूलाई परमेश्वरले दिनुभएको निर्देशन प्रस्थान् २२:२१­२४मा हेर्नुहोस्: ×21 “परदेशीलाई नसताउनू वा त्योसित खराब व्यवहार नगर्नू। याद राख, तिमीहरू पनि मिश्रमा परदेशी थियौ। 22 कुनै विधवा वा टुहुरा-टुहुरीलाई कुव्यवहार नगर्नू। 23 त्यसो गर्यौ भने मलाई तिनीहरूले सहायताको लागि पुकार्दा म परमप्रभुले तिनीहरूलाई उत्तर दिनेछु 24 र म रिसाएर लडाइँमा तिमीहरूलाई नाश पार्नेछु। तिम्रा पत्नीहरू पनि विधवा हुनेछन् र तिम्रा छोरा-छोरीहरू पनि टुहुरा-टुहुरी हुनेछन्।" 

दासत्वको नारकीय जीवनबाट छुटकारा पाएका इस्राएलीहरूलाई परमेश्वरले दश आज्ञाको निर्देशन सिनै पहाडबाट दिनुभएको थियो। त्यसमा परमेश्वर र मानिसको बीचमा हुनुपर्ने सम्बन्ध र मानिस र मानिसको बीचमा हुनुपर्ने सम्बन्धको आदर्श नीति कोरिएको थियो। त्यो आज्ञा दिए लगत्तै परमेश्वरले मोशालाई पहाडको चुचुरोमा फेरि बोलाउनुभयो। इस्राएली समाजमा ती उच्च आदर्शका नीति वा निर्देशनहरू कसरी पालन गर्न लगाउने भन्ने सिकाउन उनलाई बोलाइएको थियो। पवित्र मन्दिरको बारेमा सिकाउनुभन्दा पहिले परमेश्वरले इस्राएलीहरूको समाजको संरचना कस्तो हुनुपर्छ भनेर विधिविधानसहित परमेश्वरले मोशालाई सो विधि सुम्पनुभएको थियो। ती कानुन अर्थात् विधानहरू पवित्र मन्दिरको संरचनाको बारेमा निर्देशन दिनुभन्दा अघि प्रस्थानको तिन अध्यायहरूमा पनि उल्लेख गरिएका छन्। दासहरूलाई कसरी उचित तरिकाले व्यवहार गर्ने, जसरी इस्राएलीहरूले बिदेशमा अन्याय सहनुपरेको थियो त्यो अन्याय अरूलाई नदिइयोस भन्ने नीति परमेश्वरले मोशाको मुखबाट दिन लगाउनुभएको थियो। त्यहाँ अरू बिधिविधान वा व्यवस्थाहरू थिए। हिंसात्मक अपराध गर्यो भने के गर्ने, चल अचल सम्पत्तिको बारेमा कसरी कारोबार गर्ने वा संरक्षण गर्ने, दैनिक जीवनमा बिताउनु पर्ने जीवनशैली जस्तो बिधिहरू दिइएको थियो। साथै ती बिधिहरू पालन गर्न रेखदेख गर्न र उचित न्याय दिलाउन अदालत गठन गर्ने निर्देशन पनि ती विधानहरूमा समावेश गरिएको थियो (प्रस्थान् २१­२३ पढ्नुहोस्)। नयाँ समाजमा रहेका नागरिकहरूलाई कस्तो व्यवहार गर्नुपर्छ, बाहिरबाट आएका परायाहरूप्रति कस्तो मनस्थिति बसाल्नुपर्छ र समाजमा कमजोर वर्ग, सतावटमा पर्न वाध्य भएकाहरूलाई कस्तो व्यवहार गर्नुपर्छ भन्ने नीतिहरू परमेश्वरले मोशालाई दिनुभएको थियो। आफूभन्दा तल्लो स्तरका मानिसहरूलाई शोषण गर्न मनाही गरिएको थियो। जब कटनी गरिन्छ तब अन्नका केही बालाहरू खेतमै छोडेर जान इस्राएलीहरूलाई निर्देशन दिइएको थियो। समाजमा भोका र निमुखाहरूको पनि खाने अधिकार छ भनेर तिनीहरूप्रति सम्मान देखाउन ती नीतिहरू दिइएको थियो। आफ्नो देशमा आएका बाहिरका मानिसहरूलाई बिदेशी वा पराया भनेर हेप्ने, म्लेच्छ  वा कुजात भनेर हेप्ने र निर्धनहरूलाई अभागी भनेर पन्छाउने प्रवृति पौराणिक संसारमा कुनै नौलो थिएन। आजको कतिपय समाजमा परमेश्वरको इच्छा अनुसार अरूलाई गर्नुपर्ने नैतिक वा आदर्शको व्यवहारहरू प्राय बिर्सेको पाइन्छ।

`तपाईँकै जीवनमा कतिपय अन्यायहरू सहनुभयो होला। कतिपयले तपाईँलाई हेपेर पन्छाउन खोजे होलान्। ती कुराहरू सम्झेर दु:ख र कष्ट र अन्यायमा परेकाहरूप्रति तपाईँको करुणा र चासो अझ कसरी बढाउने?`