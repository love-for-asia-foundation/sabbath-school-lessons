---
title:  कथा
date:   12/07/2019
---

#### दुई काला आँखाहरू

_टलिताहोयोटो, वर्ष १९, पपुवा न्यु गिनी_

कलेजको होस्टेलमा आफूसँगै बस्ने साथीका दुई आँखाहरू कालो भएकोमा टलितालाई दु:ख लाग्यो। "के भयो?" भनेर उनले सोधिन्।

उनको २३ वर्षकी सँगसँगै बस्ने कोठाकी साथी डोरिनले आफ्नो ब्लाउजलाई खोलेर आफ्नो पिठ्युँ देखाइन्। उनको पछाडि घाउनै घाउ थियो।

रुँदै डोरिनले भनिन् "मेरो श्रीमान जड्याँहा छन्। उनले मलाई बेस्सरी पिटे!" "त्यसो भए तिमी घर नफर्क" टलिताले सल्लाह दिइन्। तर मौका पाउनासाथ डोरिन् घर फर्कन्थिन्। उनको एक वर्षको छोरालाई उनको सासुले स्याहार्थिन्। पापुवा न्यु गिनीको माउन्ट हेगन भन्ने गाउँमा उनी बस्दथिन्। आफ्नो बच्चालाई नदेख्दा उनलाई एकदम नियास्रो लाग्दथ्यो।

आफ्नो दु:ख सहानुभूतिपूर्वक सुनिदिने टलिता पाउँदा डोरिन् ज्यादै आभारी थिइन्। दुवै जना पापुवा न्यु गिनीको कुन्डिवा भन्ने ठाउँको सिम्बु टिचर्स कलेजमा पढ्थे।  डोरिनको कलेजबाट उनको गाउँ जान तिन घन्टा लाग्दथ्यो।

"मेरो जीवन दिक्क लाग्दो छ। मैले असल आमा र श्रीमती हुन के गर्नुपर्छ मलाई थाहा छैन" डोरिनले टलितालाई आफ्नो दु:ख पोखाइन्। टलिताले उनको दु:खलाई कसरी जवाफ दिने भनेर दोधारमा परिन्, तर उनले आफूलाई पाल्ने आमालाई सम्झिन्। आफ्ना घरहरूमा समस्या भएका महिलाहरू उनीकहाँ आउँथे। अनि उनीसँग सरसल्लाह माग्थे। उनको आमाले तिनीहरूलाई बाइबलबाट नै सरसल्लाह र बुद्धिज्ञानको बारेमा सुनाउँथिन्। "परमेश्वरबाहेक कसैले पनि मानिसलाई परिवर्तन गर्न सक्दैन भनेर मेरी आमाले भन्थिन्। परमेश्वरले नै हामीलाई सृष्टि गर्नुभएको हो र उहाँले नै हाम्रो टुटेको जीवनलाई जोड्न सक्नुहुन्छ" येशूलाई विश्वास नगर्ने डोरिनलाई टलिताले भनिन्। अनि हरेक बिहान प्रार्थना गर्न र बाइबल पढ्न उनले डोरिनलाई सल्लाह दिइन्।

जब टलिता कलेजको आफ्नो कोठाकी साथी बन्न आइन् तब डोरिनले प्रत्येक बिहान उनले आराधना गरेको देखेकी थिइन्। टलिताले बिहान ५ बजे उठेर प्रार्थना गर्ने र बाइबल पढ्ने गरेकी थिइन्। टलिताका आमाबाबु पनि जड्याँहा थिए र उनलाई सेभेन्थ-डे एडभेन्टिस्ट आमाले पालेकी थिइन् भनेर डोरिनले पनि थाहा पाइन्।

केही दिनपछि जब डोरिन् आफ्नो घरबाट फर्किँदै थिइन् तब टलिताले उनलाई छक्क पार्ने गरि केही कागजहरू दिइन्। त्यसमा टलिताले बाइबलका तिनवटा कथाहरू लेखेकी थिइन्। त्यसमा जीवन नै परिवर्तन भएको सामरी स्त्रीको कथा थियो जुन यूहन्ना ४:१-४२मा लेखिएको छ। २०१७को पहिलो त्रैमासिकको मिशन कथा र बालबालिकाहरूको निम्ति लेखिएको मिशन कथा पनि त्यसमा लेखिएको थियो। "समय भएको बेलामा तिमीले यो पढे पनि हुन्छ" भनेर टलिताले त्यो कागज डोरिनको हातमा राखिदिइन्।

डोरिनले ती कथाहरू मनपराइन् र अरू कथाहरू पढ्नको निम्ति चासो व्यक्त गरिन्। आफ्नो जड्याँहा बुबाले प्रभुलाई विश्वास गरून् भनेर आग्रह गर्दा पनि नमान्ने भएपछि उनको निम्ति वर्षभरि प्रार्थना गरेको टलिताले उनलाई सुनाइन्। अनि उनी प्रार्थनामा लागि नै रहिन् र काममा धोखा दिएकोले उनलाई जेलमा हालेको, त्यहाँ परमेश्वरलाई विश्वास गरेको र उनी छुटेपछि संगसंगै चर्चमा जाने चाहना व्यक्त गरेको पनि डोरिनलाई सुनाइन्। "यदि परमेश्वरले मेरो बुबालाई परिर्तन गर्नुभयो भने तिम्रो श्रीमानलाई पनि परिवर्तन गर्न सक्नुहुन्छ!" टलिताले आश्वस्त पार्दै भनिन्।

टलिताको कथाले डोरिनको हृदय छोयो, अनि आफ्नो श्रीमानको निम्ति दिनदिनै प्रार्थना गर्न थालिन्। एक बिहान टलिता ५ बजे उठ्दा उनको कोठे साथी पनि बिहानै उठेर प्रार्थना गर्न लागेकी देखिन्। त्यसबेला उनी अत्यन्तै खुशी भइन्।

दुई महिना पछि डोरिनकी सासूले उनलाई अचम्मको समाचार सुनाइन्। डोरिनको श्रीमानले उनको जीवनभर कहिल्यै पनि बगैँचामा काम गरेको थिएन। कहिल्यै पनि कुटो कोदालो चलाएको थिएन। तर अहिले आफैले बारी खनेर आफ्नै बगैँचा उनले बनाए रे भन्ने खबर आफ्नो बुहारीलाई सुनाइन्। "आमा के तपाईँ ठट्टा गर्दै हुनुहुन्छ?" डोरिनले सोधिन्। "तिमी आफै आएर हेर" उनकी सासूले जवाफ दिइन्।

अर्को पल्ट जब डोरिन घरमा गइन् तब उनी आफैले बगैँचा हेरिन्। उनको श्रीमानले उनलाई र परिवारको रेखदेख पहिलो पल्ट गर्न थालेको थाहा पाइन्। उनले रक्सी खान छोडे। गाउँमा कसैले पनि उनको परिवर्तनको बारेमा पत्याएनन्।

कलेजको होस्टेलमा आएपछि टलितालाई अङ्गालो मार्दै डोरिनले धन्यवाद दिइन्। "परमेश्वरको जय होस्! परमेश्वरले काम गरिरहनुभएको छ" टलिताले खुशी व्यक्त गर्दै भनिन्।

एक वर्षपछि डोरिनको घरमा हरेक विहान परमेश्वरको आराधना गर्न थालियो र उनको श्रीमान् पनि चर्चमा जान थाले। श्रीमान्ले उनलाई पिट्न पनि छोडे र उनका आँखा फेरि कहिल्यै काला भएनन्।

"अब म खुशी आमा भएकी छु र खुशी श्रीमान्को श्रीमती पनि भएकी छु" डोरिनले भनिन्। 

टलिताबाट परमेश्वरको बारेमा थाहा पाउने धेरै मानिसहरूमध्ये डोरिन पनि एक हुन्। उनी १९ वर्षकी मात्र छिन्। येशू र उहाँको दया तथा धार्मिकताको बारेमा सुनाउन पाउँदा उनी धेरै रमाउँछिन्।

"मलाई पाल्ने आमाले सानैदेखि येशूको उपासक बन्नुपर्छ भनेर मलाई सिकाएकी थिइन्। त्यस्ती खालको आमा मैले पाएकोमा म परमेश्वरलाई सधैँ धन्यवाद दिन्छु। म जहाँ गएपनि येशूको बारेमा म सुनाउँछु। जब संसारमा भइरहेका घट्नाहरूको बारेमा हामी चर्चा गर्छौँ तब म भन्छु 'यसैले येशू छिट्टै आउनुहुन्छ भनेर देखाउँछ।' हामी परमेश्वरमा विश्वासिलो भएर येशूको आगमनको आशामा बाँचिरहनुपर्छ" हँसिलो भएर टलिताले यी लेखकलाई सुनाइन्।

_-आन्द्रु मेकचेस्ने_