---
title:  अगमवक्ताहरुको पीडा
date:   27/07/2019
---

### यस अध्यायका मूल पदहरू
१ शमूएल ८:१०-१८, आमोस ५:१०-१५, मिका ६:८, उत्पत्ति १९:१-१३, इजकिएल १६:४९ र यशैया १:१५-२३।

> <p>यस अध्यायको मूल सार पद</p>
> "८ ए मानिस, जे असल छ, त्यो उहाँले तिमीलाई देखाउनुभएको छ। र परमप्रभुले तिमीबाट के चाहनुहुन्छ? केवल यति, न्यायोचित र ठीकसित काम गर्नू र करुणा वा कृपालाई प्रेम गर्नू र तिम्रा परमेश्वरसित कोमल वा विनम्र भएर हिँड्नू।" मीका ६:८।

बाइबलमा उल्लेख गरिएका धेरै पात्रहरूमध्ये पुरानो करारका अगमवक्ताहरू सबभन्दा धेरै उत्सुकता जगाउने खालका थिए। तिनीहरूका कर्कस र चर्को आवाजहरू, तिनीहरूको निडर सन्देशहरू, तिनीहरूले सुस्केरा हालेर व्यक्त गर्ने शोकहरू, तिनीहरूको रिस र घोर आक्रोस र परमेश्वरले दिनुभएको सन्देशलाई विभिन्न चर्तिकलाद्वारा गरिने अभिव्यक्तिलाई कुनै मानिसले पनि वेवास्ता गर्न सक्दैनथ्यो। मानिसहरूको बीचमा तिनीहरूको उपस्थिति त अपठ्यारो नै थियो तर परमेश्वरका बहादुर सन्देशवाहकहरूलाई त्यसको मतलब थिएन। विशेष गरेर इस्राएल र यहूदा देशका मानिसहरूको निम्तिमात्र पठाइएका ती अगमवक्ताहरूले परमेश्वरका चुनिएका जनहरूलाई उहाँतिर फर्काउन निरन्तर प्रयास गरेका थिए। आफ्ना राष्ट्रका वरिपरि रहेका देशहरूको देखासिकि गरेर तिनीहरूको मूर्तीपूजा गर्ने धर्म र विभिन्न आपत्तीजनक संस्कार तथा जीवनपद्धतिहरू ती मानिसहरू र तिनीहरूका राजा तथा अगुवाहरूले इस्राएल र यहूदामा भित्र्याएका थिए। ती अगमवक्ताहरूले आफ्नो भाऊ नखोजि वा कसैको स्यावासी नखोजी परमेश्वरले दिनुभएका आवाजहरू बुलन्दतरिकाले घन्काएका थिए। तिनीहरूले परमेश्वरका जनहरूप्रति उहाँले गरिरहनुहुने वा चाहिरहनुहुने प्रेम र विगतको समयमा तिनीहरूप्रति उहाँले गर्नुभएको उहाँको क्रियाकलापलाई ती अगमवक्ताहरूले याद दिलाउँथे। तर यदि मानिसहरू बुझपचाएर परमेश्वरको चालमा हिँडेनन् वा दुष्ट संस्कारमा होमीएर दुष्ट्याइँ काम गर्न रोजिरहे तिनीहरूले पाउने परिणाम पनि चेतावनीस्वरुप ती अगमबक्ताहरूले दिँदथे। सनातन परमेश्वर र उहाँलाई पुज्नेहरूलाई वाक्क लाग्ने पाप, दुष्ट कामहरू त्यसबेलाका राष्ट्रका कतिपय राजा तथा अगुवाहरू र जनताले गरिरहेका थिए। ती अगमवक्ताहरूले त्यसको विरोधमा खुलेआम आवाजहरू उठाएका थिए। ती विभिन्न दुष्ट कामहरूमा ती अगमवक्ताहरूले उठाएको आवाजमा गरिब, विपन्न, असहाय, कमजोर, तिरस्कृत, शोषितहरूमाथि गरिने दमनप्रति परमेश्वरले दिनुभएको चेतावनी चर्को थियो। हो, आफ्नै हातले बनाएका मूर्तीहरूलाई परमेश्वर भनेर पूजा गरेर उहाँलाई पत्थरिलो स्थानमा झार्नु र मिथ्या तथा भ्रामक धर्महरूलाई विश्वास गरेर त्यसै अनुसार चल्नु आफैमा खराब त थियो नै तर पत्थरलाई पूजा गर्नेहरूले आफ्ना हृदयहरूलाई पत्थरै बनाएर गरिब, दरिद्र र कमजोर मानिसहरूबाट फाइदा उठाउनु पनि परमेश्वरको निम्ति घोर आपत्तीजनक थियो।