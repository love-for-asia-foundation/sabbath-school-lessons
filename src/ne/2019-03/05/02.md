---
title:  सुशासन तथा न्यायको निम्ति बारम्बार आह्वान
date:   28/07/2019
---

मोशाको नेतृत्वमा पुनर्स्थापित भएको इस्राएली राष्ट्रलाई सुशासन र समृद्धिको निम्ति परमेश्वरले विस्तारित योजना दिनुभएको थियो। इस्राएलका धार्मिक, सामाजिक, आर्थिक र राजनैतिक जीवन कसरी चलाउने भनेर एक एक गरेर परमेश्वरले विवरण वा व्यहोरा दिनुभएको थियो। तर  इस्राएलीहरूलाई बोलाइए अनुसार वा एक नमुना राष्ट्र बन्नुपर्ने परमेश्वरको चाहना अनुसार तिनीहरू बिरले नै चलेका थिए। जब इस्राएलीहरूलाई नयाँ देशमा बसोबास गराइएका थिए तिनीहरूको निम्ति परमेश्वर आफै अगुवा हुनुभएर न्यायकर्ताहरूमार्फत शासन गर्नुभएको थियो। तर केही पुस्तामा नै अगमवक्ता र न्यायकर्ता भएका शमूएललाई इस्राएली जनताहरू आएर तिनीहरूमाथि रजाईँ गर्ने राजा नियुक्ति गर्न यसरी कर गरे "अरू राष्ट्रहरूमा भएका राजा जस्तै हामीलाई पनि शासन गर्ने राजा नियुक्त गर्नुहोस्" (१ शमूएल ८:५ रूपान्तरित)।

`मानिसहरूको मागको प्रत्युत्तरमा तिनीहरूलाई शमूएलले के चेतावनी दिएका थिए? हेर्नुहोस् १ शमूएल  ८:१-१८`

परमेश्वरको अवधारणा अनुसार चल्नुपर्ने इस्राएली राष्ट्र त्यस अनुसार नचल्ने बरू अरू छिमेकी देश अनुसार चल्ने खालको माग गर्दा तिनीहरूको देखासिकि गर्नेतिर कदम चालेको कुरा शमूएलले महशुस गरेका थिए। ती मानिसहरूको माग अनुसार परमेश्वरकै निर्देशनमा शमूएलले सावललाई इस्राएलको राजा नियुक्त गरेका थिए। तर केही वर्षपछि नै सावलले शमूएलको सल्लाह नमानी आफ्नो भविष्यवाणी आफ्नै आँखा अगाडि पूरा हुन गएको देख्नुपरेको थियो। राजा दाउद र उनको छोरो सोलोमनको समयमा इस्राएली राष्ट्र चुचुरोमा पुगेको थियो। तर ती राजाहरूमा भएका प्रलोभन, भ्रष्ट चरित्र र आफ्ना शक्तिअधिकारको दुरुपयोग सहनबाट इस्राएल राष्ट्र भाग्न सकेन। इस्राएली राष्ट्र पछि बिभाजित भएर दुइ टुक्रा भएको थियो। इस्राएल र यहूदामा छुट्टा छुट्टै राजाहरू थिए र तिनीहरूले आफ्नो राजकीय शक्ति देखाउन र आफ्नो स्वार्थपूर्तिको निम्ति मनोमानी ढंगले शासन गरेका थिए। परमेश्वरले बारम्बार आफ्ना दूत अर्थात् अगमवक्ताहरू पठाउनुभएर इस्राएली अगुवाहरू र मानिसहरूलाई तिनीहरूलाई दिइएको जिम्मेवारीलाई नबिर्सन सन्देशहरू दिनुभएको थियो। समाजमा पिछडिएका, कमजोर, दरिद्र तथा असहाय मानिसहरूलाई वेवास्ता नगर्न ती अगुवा र मानिसहरूलाई ती अगमवक्ताहरूले सम्झाउन खोजेका थिए।

समाजमा उचित वा ठिक तरिकाले र न्यायोचित तरिकाले सुशासन चलाउन हिब्रू अगमवक्ताहरूले बारम्बार आवाज उठाएको तिनीहरूको लेखबाट हामी देख्न सक्छौँ। विशेष गरेर परमेश्वरको इच्छा अनुसार चल्न असफल भएका इस्राएलका जनता र अगुवाहरूले उहाँलाई विश्वासघात गर्न पुगेका थिए। त्यसको फलस्वरुप समाजमा अनेकौँ पीडितहरूका आवाजहरू तिनीहरूले दवाइ राखेका थिए। तर अगमवक्ताहरूले बारम्बार निरन्तररूपमा ती दविएकाहरूको निम्ति बुलन्द आवाजहरू उठाएका थिए।

न्यायोचित र ठिक व्यवहार गर्न पुरानो करारका अगमवक्ताहरूले उठाएको तिब्र आवाजभन्दा हामीहरूको आवाज कमजोर भएको पुरानो करारका यहूदी विद्वान अब्राहम यहोशू हेश्कलले यसरी टिप्पणी गर्दछन्: "जुन विभत्स कुराहरूले ती अगमवक्ताहरूलाई वाक्क र दिक्क लागेको थियो र त्रसित बनाएको थियो ती नै कुराहरू आज संसारमा जताततै दिनहुँ भइरहेका छन्।...समाजमा भइरहेका अन्याय र अत्याचारप्रति अधैर्य भएर ती अगमवक्ताहरूले आफ्नो जीवनको केही पर्वाह नगरि त्यसको विरुद्धमा आवाज उठाएका थिए त्यसले हामीहरूलाई उन्माद बनाउला वा दिमागै खलबल पार्ला। तर पुरानो करारका अगमवक्ताहरूले हेरिरहनुपरेका दृश्यहरू यस संसारमा हामीहरूले पनि हेरिरहेकाछौँ। अन्याय, अत्याचार, अनेकौँ किसिमको पाखण्डीपना, असत्यहरूको हालीमुहाली, व्यक्तिको अधिकारमाथि अतिक्रमण, दु:ख, दुर्दशा, विपत्ति आदि कुनै न कुनै किसिमले दिनदिनै हामीहरूको सामु खडा भइरहेका छन् तर त्यसप्रति संवेदनशील भएर हामी कति क्रोधित वा उत्तेजित भएका छौँ र? पुरानो करारका अगमवक्ताहरूको निम्ति सानो अन्याय पनि सारा जगतसँग सरोकार रहेको थियो।"-प्रोफेटस् (न्यु योर्क: जुविश पब्लिकेशन, १९६२), पृ. ३,४बाट रूपान्तरित।

परमेश्वरको दिमागमा र हृदयमा के चलिरहेको छ ती दृश्यहरू अगमवक्ताहरूले हामीलाई देखाउँदछन्। परमेश्वरको निम्ति प्रवक्ता भएर संसारमा भइरहेका अन्याय अत्याचार र दु:खकष्टलाई उहाँले गहभरि आँशु झारिरहनुभएको ती अगमवक्ताहरूले हामीलाई देखाउन मद्दत गर्दछन्। तर परमेश्वरको आवेग वा अनुराग केवल प्रवचन वा भाषणमामात्रै सिमित नराखी उहाँसँग सहकार्य गरेर हाम्रो वरिपरि रहेका दविएर बसेका र कष्टमा परेकाहरूलाई राहत दिन र दु:खकष्ट हटाउन येशूभक्त हुँ भनेर दावी गर्ने प्रत्येकलाई बोलाइएको छ।

`अरू देशहरूको जस्तै हुन खोज्दा हामीलाई र अरूलाई हुने नोक्सानको पर्वाह नगर्ने हाम्रो प्रवृत्तिलाई हामीले के भन्ने?`