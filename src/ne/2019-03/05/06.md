---
title:  यशैया ५३
date:   01/08/2019
---

`आफ्ना समाजका वरिपरि रहेका मानिसहरूको बीचमा भइरहेका सामाजिक, आत्मिक र मानसिक विकृतिहरूलाई परमेश्वरका अगमवक्ता यशैयाले कसरी चित्रण गरेका थिए, हेर्नुहोस् यशैया 1:1-23, यशैया 3:13-1६, यशैया 5:7-25`

परमेश्वरका जनहरू भनेर दावी गर्ने तर तिनीहरूको गिर्दो समाजप्रति लक्षित गरेर यशैयाले दिएका प्रवचनहरू प्रथम् पाँच अध्यायमा छन्। उनको सम्बोधनमा तिनीहरूको बानिव्यहोराप्रति कडा आपत्ति र आलोचना व्यक्त गरेका थिए। परमेश्वरबाट तिनीहरूले तिनीहरूको पिठ्युँ फर्काइरहेकोले र निरन्तररूपमा गलत काम तथा दुष्ट मार्गलाई पकडिरहेको कारणले तिनीहरू परमेश्वरको न्यायबाट भाग्न नसकिने कडा चेतावनी येशैयाले सुनाएका थिए। तर उहाँका जनहरू पश्चाताप गरेर उहाँतिर फर्किए, तिनीहरूको जीवनशैली र समाजलाई सुधार गरे तिनीहरूको दिन असल हुनेछ भन्ने आशा पनि अगमवक्ताले दिएका थिए। तर इस्राएलीहरूको नराम्रो आचरणप्रति अत्यन्तै भावविभोर भएर व्यक्त गरेका उनका अफसोचहरूका विषयमा सबैले सोच्नुपर्दछ। परमेश्वरको को हुनुहुन्छ भन्ने उनको बुझाइ अनुसार र आफ्ना जनहरूप्रति बन्न पुगेको उहाँको चाहना के थियो सो थाहा पाएको कारणले अट्टेरी इस्राएलीहरू नाश हुनु परेको देख्दा उनको शोक अत्यन्तै गहिरो थियो। विर्सिएका असंख्य मानिसहरूको दुर्दशा र परमेश्वरले गर्ने राष्ट्रप्रति न्यायको ज्ञान थाहा पाएर अगमवक्ता धेरै दु:खी भएका थिए।

यस्तो खालको सन्देशको ढाँचा यशैयाले भविष्यवाणी बोल्ने आफ्नो सेवाकार्यमा निरन्तरता दिएका थिए। परमेश्वरले उहाँका जनहरूलाई के गर्नुभयो सो सम्झिऊन् भनेर उनले आह्वान गरेका थिए। भविष्यमा परमेश्वरले तिनीहरूको निम्ति के गर्न चाहनुभएको थियो त्यसको आशा पनि उनले प्रस्तुत गरेका थिए। त्यसकारण तिनीहरूलाई अहिले नै परमेश्वरतर्फ लाग्न र उहाँसँगको सम्बन्ध पुनस्थापना गर्न उनले आह्वान गरेका थिए। यदि तिनीहरू परमेश्वरसँग मिल्न चाहन्छ भने वर्तमान समयमा तिनीहरूले गरेका गलत कामहरूबाट तिनीहरूले पश्चाताप गर्नुपर्ने र अरूप्रति दुर्व्यवहार गर्ने आचरणलाई त्याग्नुपर्ने शर्त उनले मानिसहरूको सामु राखेका थिए।

परमेश्वरका जन भनाउँदाहरूले गरिरहेका अन्याय अत्याचारलाई यशैया ५८ र ५९मा विशेष गरेर सम्बोधन गरेको पाइन्छ। तिनीहरूको समाज कस्तो खालको थियो भनेर यशैयाले यसरी चित्रण गर्दछन् ×न्यायलाई पछाडि धकेली दिएका छन्, धर्मी अर्थात उचित काम गर्नेहरूलाई परै राखेका छन्, सत्यलाई बाटोमै फेँकिदिएका छन्, बेइमानीहरूको रजाईँले इमान्दारिताको ठाउँ छैन" (यशैया ५९:२० रूपान्तरित)।

यशैयाको पुस्तकभरि यशैयाले अत्यन्तै महत्त्वपूर्ण सन्देशप्रति सबैको ध्यान आकर्षण गरेका थिए। त्यो थियो आउनेवाला उद्धारकर्ता मसीह, जसले अन्तमा यस संसारमा परमेश्वरको शासन चलाउनुहुनेछ। आफ्नो साथमा उहाँले न्याय, दया, सुस्वस्थ्य र पुनर्स्थापना ल्याउनुहुनेछ। 

`देहायका भविष्यवाणीका पदहरूले येशूको जीवन, सेवाकार्य र मृत्युलाई कसरी औँल्याउँछन्?  यशैयाले गरेका भविष्यवाणी अनुसार यस संसारमा येशू आउनुभएको औचित्यलाई कसरी बुझाउँछन्? हेर्नुहोस् यशैया 9:2-7, यशैया 11:1-5, यशैया 42:१­९, यशैया ५३`