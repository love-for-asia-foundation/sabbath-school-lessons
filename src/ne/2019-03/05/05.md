---
title:  इजकिएल
date:   31/07/2019
---

यदि हामीले एक इसाई समूहलाई "सोडोमका पापहरू के थिए?" भनेर सोध्यौँ भने तिनीहरूका जवाफहरू भिन्न भिन्न हुनसक्छन्। सोडोमका मानिसहरू अनेकौँ यौन दुर्व्यसनमा फसेका थिए वा तिनीहरूको मानसिकता र आत्मिकता अत्यन्तै पतित अवस्थामा थिए भन्ने जवाफहरू पाइन सकिन्छ। नि:सन्देह तिनीहरूका पापहरू यस्ता भारी थिए कि त्यहाँका मानिसहरू र तिनीहरूका समाजहरू ध्वस्त हुने गरि पाकिसकेका थिए (हेर्नुहोस्: उत्पत्ति १९:१-२६)

सोडोमको पापको बारेमा फाटफुट जवाफ दिनु रोचक नै होला तर तिनीहरूको पाप मानिसहरूले सोचे भन्दा जटिल थिए। यस मामिलामा इजकिएलले दिएका विवरण हेर्नुहोस्, इजकिएल १६:४९,५०: "४९ "अब तिम्री बहिनी सदोमको पापचाहिँ यही थियो: त्यो र त्यसका छोरीहरू हठी थिए, पेटभरि खान्थे र लापरवाहीमा बस्थे। तिनीहरूले दरिद्रहरूलाई सहायता गरेनन्। ५० तिनीहरू अहङ्कारी थिए, र मेरो सामुन्ने घिनलाग्दा काम गरे। यसकारण मैले तिनीहरूलाई सर्वनाश गरें" त्यो तिमीले देखेकै छौ")। सहरमा भएका विभिन्न घिनलाग्दा क्रियाकलापहरूको बिरुद्धमा परमेश्वरले आँखा चिम्लनुभएको थिएन भन्ने कुरा स्पष्ट छ। तर यहाँ दिइएको विवरणमा उहाँका जनहरू भनेर दावी गर्नेहरूले नै अरूप्रति गरेको आर्थिक अन्याय र खाँचोमा परेकाहरूलाई वेवास्ता गर्ने बानीप्रति परमेश्वर रुष्ट हुनुभएको थियो। यौन दुर्व्यसन वा यौन दुर्व्यवहार घिनलाग्दा कार्य भनेर परमेश्वरले देख्नुभए जस्तै उहाँको अगाडि आर्थिक शोषण, अहङ्कारी हुने प्रवृत्ति, दरिद्रहरूलाई हेपेर वेवास्ता गर्ने, कमजोर र पिछडिएको भनेर हेप्ने जस्ता पापी मानिसको स्वभाव पनि उहाँको अगाडि घिनलाग्दा थिएनन् होलान्?

इजकिएलका भविष्यवाणीहरू आमोस, मीका र यशैया पछि आएको भएतापनि उनले गरेका आउने बिनाशको चेतावनी तिनीहरूसँग मिलेको थियो। इजकिएलको समयसम्म आइपुग्दा यरुशलेमको पतन भइसकेको थियो र त्यहाँका मानिसहरूलाई युद्धवन्दी बनाएर बेबिलोनमा लगिसकिएको थियो। यद्यपि, इजिकिएलले पाएका परमेश्वरका प्रतिज्ञाहरूको केन्द्रविन्दु उहाँका मानिसहरूको नाश नभएर तिनीहरूको पुनर्स्थापनाको बारेमा थियो।

`परमेश्वरले आफ्ना जनहरूलाई भेँडाको संज्ञा दिनुभएको छ। ती जनहरूलाई रेखदेख गर्न उहाँले अगुवाहरू नियुक्ति गर्नुभएको थियो। तर ती अगुवाहरू कस्ता खालका भ्रष्ट हुन पुगे र आफ्ना कमजोर भेँडालाई तिनीहरूले गरेका व्यवहार उहाँले गर्नुहुने व्यवहारभन्दा कति बिपरीत थियो भनेर देहायका पदहरूले कसरी खुलस्त गरेको छ। हेर्नुहोस्, इजकिएल ३४:१-१६`

सोडोमको तुलनामा ती परमेश्वरका जनहरू जतिसुकै खराब भएतापनि तिनीहरू आफ्नो दुष्ट चालबाट फर्कुन भनेर उहाँले हात पसारिरहनुभएको थियो। उहाँको आशा थियो कि परमेश्वरको अनुग्रहले तिनीहरूको मन पग्लून र तिनीहरूको आचरण बदलिऊन। ती मानिसहरू तिनीहरूको भूमिमा फर्कुन्, यरुशेलमको पुनर्द्धार होस् र मन्दिरको पुननिर्माण होस् भन्ने आफ्ना जनहरूको निम्ति परमेश्वरको नयाँ योजना थियो। परमेश्वरले दिनुभएको विभिन्न चाडबाडहरू फेरि चालु गरिनेछ र भूमि फेरि सबै परिवारलाई आफ्नो अचल सम्पत्तिको रूपमा बराबर बाँडिने परमेश्वरको योजना थियो (इजकिएल ४७:१३-४८:२९ हेर्नुहोस्)। मोशाको नेतृत्वमा इस्राएलीहरूलाई इजिप्टबाट उद्धार गरि तिनीहरूबाट नयाँ राष्ट्र स्थापना गर्ने परमेश्वरको धोकोलाई तिनीहरूको स्वार्थले तहसनहस पारेका थिए। अब युद्धबन्दी भएर गएका ती इस्राएलीहरू चेतिएलान् र त्यहाँबाट फर्केपछि आफ्नो इच्छा अनुसार पुन नयाँ राष्ट्र खडा गर्ने परमेश्वरको नियत थियो। त्यस नयाँ राष्ट्रमा समाजका कमजोर मानिसहरूप्रति र बाहिर वा परदेशका मानिसहरूप्रति परमेश्वरका जनहरूले दया, अनुग्रह र चासो देखाउने नीति समावेश भएको थियो।

`हाम्रो परमेश्वर त्यो परमेश्वर हुनुहुन्छ जसले मानिसहरूलाई दोस्रो मौका दिनुहुन्छ। उहाँका जनहरूले बाटो बिराएर गएतापनि तिनीहरूले अझ असल निर्णय गरुन् भन्नको लागि उहाँले दोस्रो मौका दिनुहुन्छ भन्ने कुरा तपाईँको निम्ति किन महत्त्वपूर्ण हुनुपर्छ?`