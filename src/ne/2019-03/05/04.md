---
title:  मीका
date:   30/07/2019
---

"८ ए मानिस, जे असल छ, त्यो उहाँले तिमीलाई देखाउनुभएको छ। र परमप्रभुले तिमीबाट के चाहनुहुन्छ? केवल यति, न्यायोचित वा ठीकसित काम गर्नू र कृपालाई प्रेम गर्नू र तिम्रा परमेश्वरसित विनम्र भएर हिँड्नू।" (मीका ६:८ रूपान्तरित)। बर्तमान परिप्रेक्ष्यमा नै यहाँ व्यक्त गरेको परमेश्वरको चाहनाहरूसम्मत तपाईँ कसरी चल्न सक्नुहुन्छ?

धर्मशास्त्र बाइबलमा भएका धेरै कथनहरूमा मीका ६:८ सायद अत्यन्तै प्रचलित कथन हुनसक्छ। यद्यपि, कतिपय समयमा हामीहरूले त्यो र अरू कथनहरूलाई विज्ञापन वा पोस्टर छापाहरूमा लेखिएका कथन जस्तै सम्झिन्छौँ होला तर कुन परिप्रेक्ष्यमा त्यो कथनको उच्चारण गरिएको थियो त्यसको बारेमा हामीलाई कमै जानकारी भएको हुनसक्छ।

`परमेश्वरलाई नै विश्वास गर्छु भनेर उहाँका जनहरू हौँ भनेर दावी गर्नेहरूले के गरिरहेका थिए जुन् मीकाले घोर आपत्ती जनाएका थिए? हेर्नुहोस् मीका ३:८-१२`

यहूदाको राजा आहाजको समयमा परमेश्वरको जनहरूको इतिहास र आत्मियता घटिया स्तरमा झरेको थियो। मूर्तीपूजा, टुनामुना र धर्मकै नाउँमा अनेकौँ दुष्ट संस्कारहरू बढ्दै गएका थिए। फेरि त्यसैबखत अरू अगमवक्ताहरूले थाहा पाए जस्तै गरिब, पिछडिएको वर्ग, कमजोरहरूलाई शोषण गरिरहेका थिए र तिनीहरूलाई दवाएर धनाद्यवर्गहरू धनी भइरहेका थिए। मीकाको समयमा रहेका अरू अगमवक्ताहरू जस्तै मीका पनि देशमा हुने सर्वनाशको भविष्यवाणी गर्ने अगमवक्ता हुनपुगेका थिए। मीका पुस्तकको प्रायजसो प्रथम तीन अध्यायहरूमा आफ्ना जनहरूले दुष्ट बाटो रोजेकोले परमेश्वरको शोक र क्रोध व्यक्त गर्नुभएको पाइन्छ त्यसको साथै तिनीहरूको अट्टेरिपनाले तिनीहरूमाथि आउने बिपत्ती वा नाशको विषयमा पनि उल्लेख गरिएको छ। आफ्ना जनहरूले परमेश्वरलाई त्यागेतापनि परमेश्वरले त्याग्नुभएको थिएन  न त त्याग्न चाहनुभएको थियो। अगमवक्ताहरूले चर्को वा कर्कश आवाजहरू घन्काएतापनि, तिनीहरूका सन्देशहरू रुखो भएतापनि आफ्ना जनहरूप्रति परमेश्वरले देखाइरहनुभएको चासो निरन्तररूपमा उठाइरहनुभएको हामी पाउँछौँ। आफ्ना जनहरूको वास्ता गर्नुभएकोले र माया गर्नुभएकोले उहाले तिनीहरूलाई चेतावनीहरू दिनुभएको थियो। तिनीहरूलाई क्षमा दिन र तिनीहरूको जीवन पुनर्स्थापना गर्न परमेश्वरको गहिरो इच्छा थियो। तिनीहरूले बाटो बिराएर गएतापनि तिनीहरूसँग आफू सधैँ रिसाइनरहने वाचा दिनुभएको थियो (मीका ७:१८-२० "१८ तपाईंजस्तो परमेश्वर को छ र, जसले पाप-क्षमा गर्नुहुन्छ, र आफ्नो निज उत्तराधिकारका बाँकी रहेकाहरूको अपराध माफ गरिदिनुहुन्छ? तपाईं सधैँसम्म रिस गर्नुहुन्न, तर कृपा गर्नमा खुशी हुनुहुन्छ। १९ हामीलाई तपाईंले फेरि टिठ्याउनुहुनेछ। तपाईंले हाम्रा पापहरूलाई खुट्टाले कुल्चनुहुनेछ र हाम्रा सबै अधर्म समुद्रको गहिराइमा फालिदिनुहुनेछ। २० तपाईं याकूबप्रति सत्य रहनुहुनेछ र अब्राहामलाई कृपा देखाउनुहुनेछ, जसरी धेरै अघि तपाईंले शपथ खाएर हाम्रा पुर्खाहरूलाई प्रतिज्ञा गर्नुभएको थियो")। 

उपर्युक्त परिवेशमा मीकाले अत्यन्तै उपयोगी नीति वा सूत्र व्यक्त गरेका थिए-जे न्यायोचित र उचित छ सो गर्नु, करुणा वा कृपा देखाउनु र नम्र भएर हिँड्नु। भन्नु अन्त्यन्तै सजिलो छ तर व्यवहारिकरूपमा चल्नु चुनौतीपूर्ण छ र परमेश्वरप्रतिको आस्थालाई सक्रिय बनाइ राख्नु आवश्यक छ। जुन समाजमा हामी रहन्छौँ उक्त समाज त्यस नीति अनुसार चल्न नैतिकरूपमा वाध्य नभएको परिप्रेक्ष्यमा येशूलाई विश्वास गर्नेहरूले त्यस नीतिमा चल्न खोज्दा तिनीहरू उपहासको पात्र बन्न पुगेका हुन्छन्। अहंकार, प्रतिस्पर्धा र आफ्नो भाऊ खोज्ने प्रवृति भएको मानिसहरूको सामु करुणा, दया वा कृपा देखाउन खोज्नु, न्यायोचित र उचित काम गर्नु, कृपामा रहिरहनु र कोमल तथा नम्र भएर हाँसोको पात्र बन्न खोज्नु  हो। त्यसको निम्ति साहस, लगतशीलता र दृढता चाहिन्छ। तर यो कदम हामी आफैले चाल्न सक्दैनौँ। हामीलाई परमेश्वरको साथ चाहिन्छ। यदि हामी यस्तो बाटो अपनाएर चल्यौँ भने हामी परमेश्वरको मार्गमा चलिरहेको प्रमाण दिन्छौँ।

`येशूलाई विश्वास गर्छु भन्नेले न्यायोचित वा ठीक तरिकामा चल्नु, कृपालाई प्रेम गर्नु र परमेश्वरको सामु नम्र भएर चल्नुसँग के सम्बन्ध राख्दछ?`