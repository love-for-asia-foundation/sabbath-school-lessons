---
title:  पृथ्वीका संञ्चयकर्ताहरू
date:   02/07/2019
---

बाइबलमा लेखिए अनुसार अदनको बगैँचा भर्खरै सृष्टि भएको पृथ्वीमा सजाएर परमेश्वरले स्थापना गर्नुभएको थियो। बिशेष गरेर मानव प्राणीले आनन्दसाथ उपभोग गरुन् भनेर उसको निम्ति सबै थोक प्रशस्त थियो। उसको जीवन फलदायी भएर प्रगति गरोस् भन्ने सृष्टिकर्ताले चाहनुभएको थियो।

त्यसको साथै प्रथम पुरुष र स्त्री र तिनीहरूका पछि आउने सन्तानहरूलाई  आफूले रच्नुभएको सृष्टिमा कुनै न कुनै किसिमको भूमिका खेलोस् भनेर परमेश्वरले जिम्मेवारी सुम्पन्नुभएको थियो। भर्खरै नयाँ सृष्टि गरिएको संसारमा जुन तरिकाले आदम र हव्वालाई रच्नुभयो त्यसले र अरू कारणले यस पृथ्वीमा तिनीहरूको विशेष स्थान रहेको तुरन्तै देखाइएको थियो।

सारा जीवजन्तु र चराचुरुङ्गीहरूको नाउँ दिने पहिलो काम आदमलाई नै सुम्पिएको थियो (उत्पत्ति २:१९)। अनि उनलाई अर्को जिम्मेवारी सुम्पिएको थियो जुन परमेश्वर आफैले उनलाई आशिषको रूपमा सुम्पिनु भएकोथियो:  "२८ परमेश्वरले तिनीहरूलाई आशिष् दिनुभयो, र तिनीहरूलाई भन्नुभयो, “फल्दै-फुल्दै, वृद्धि हुँदै, पृथ्वीमा भरिँदै र त्यसलाई आफ्नो वशमा पार्दैजाओ। समुद्रका माछाहरू, आकाशका पन्क्षीहरू तथा पृथ्वीका सबै जीवित प्राणीहरूमाथि अधिकार गर।” ( उत्पत्ति १:२८)। (याद गर्नुहोस्, पाप आउनुभन्दा अघि मानिसले मानिसलाई (स्त्री वा पुरुष) बशमा राख्न वा उसमाथी अधिकार जमाउन वा नियन्त्र गर्ने जिम्मा सुम्पिएको थिएन-अनुवादकको टिप्पणी)।

`उत्पत्ति १:२८सँग २:१५ पढेर तुलना गर्नुहोस् जसमा लेखिएको छ "परमप्रभु परमेश्वरले मानिसलाई लगेर अदनको बगैँचामा त्यसको गोड़गाड़ र हेरचाह गर्न राख्नुभयो।" ती दुई पदहरूमा दिइएका अनुसार यस पृथ्वीमा मानिसको कामको विवरण कसरी चित्रण गरिएको छ? सोच्नुहोस्।`

कतिपय समयमा मानिसहरू चाहे इसाई नै किन नहोस् उत्पत्ति १:२८लाई गलत ढङ्गले व्याख्या गरेर प्राकृतिक संसारलाई शोषण गरि नष्टसम्म गर्न परमेश्वरले नै दिनुभएको इजाजत भनेर सोच्दछन्। हो, मानव जगतको हितको निम्ति र आनन्द मनाउन यो पृथ्वी सृष्टि गरिएको थियो। तर "त्यसमा काम गर्न र स्याहार गर्न" उत्पत्ति २:१५ अनुसार मानिसलाई जिम्मा लगाइएको थियो।

जब हामी सञ्चिताको बारेमा सोच्दछौँ हामीहरूको पहिलो सोच नै पैसालाई जोगाउनुपर्छ भन्ने ठान्दछौँ। तर प्रथम सञ्चिता गर्ने काम वा भन्डारेपन पैसा नभएर परमेश्वरले सृष्टि गर्नुभएको प्रकृतिको हेरचाह गर्नु थियो भनेर बाइबलले बताउँदछ।  यस पृथ्वीलाई सरंक्षण गर्ने काम हामी सबैलाई सुम्पिएको छ। जुनरूपले परमेश्वरले आदम र हव्वालाई निर्देशन दिनुभएको थियो त्यसले यस पृथ्वीको सरंक्षण केवल तिनीहरूको मात्र नभएर तिनीहरू पछि आउने भावि सन्तानको पनि थियो भनेर देखाउँछ। यो पृथ्वी समस्त मानव प्राणीको निम्ति जीवनको स्रोत हो, उसको भलाइको निम्ति  यसको सौन्दर्यताको उपभोग गरोस् भन्ने सुरुको लक्षसाथ यसको सृष्टि भएको थियो। यसको हेरचाह र सरंक्षण गर्ने ठूलो अभिभारा आदम र हव्वालाई सुम्पिइएको थियो।

पापले क्षतविक्षत भएतापनि यो पृथ्वी अझै पनि परमेश्वरको हो ("पृथ्वी र त्यसमा भएका जो-जति छन् सबै परमप्रभुका हुन्, संसार र त्यसमा वास गर्नेहरू सबै उहाँकै हुन्।" भजनसंग्रह २४:१)। अझ पनि परमेश्वरले दिनुभएको यो पृथ्वी वा प्राकृतिक सम्पदालाई सञ्चिता र सरंक्षण गर्न हामीलाई आह्वान गरिएको छ। अझ भन्ने हो भने यस पतित संसारमा प्राकृतिक सम्पदाको सञ्चिता गर्न र सरंक्षण गर्ने जिम्मेवारी हामीमाथि झन ठूलो भएको ठान्नु अनिवार्य छ।

`आज यस पतित संसारमा तपाईँ पनि यसको संरक्षक हुनुहुन्छ भन्ने कुरालाई तपाईँले कसरी लिनुहुन्छ? यो ज्ञानलाई थाहा पाएर तपाईँको दैनिक जीवनमा तपाईँको जिम्मेवारीलाई कसरी पूरा गर्नुहुन्छ?`