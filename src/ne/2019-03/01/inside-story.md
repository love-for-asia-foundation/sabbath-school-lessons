---
title:  कथा
date:   05/07/2019
---

#### जड्याँहा आमाबाबुका हृदयहरू येशूको निम्ति जित्नु

_टलिताहोयाटो, वर्ष १९ पपुवा न्यु गिनी_

अस्ट्रेलिया महादेशको समुद्रमा पपुवा न्यु गिनी भन्ने एउटा देश छ। त्यो देशको एउटा पहाडी इलाकामा गोर्का भन्ने शहर छ। त्यहाँको एक परिवारमा टलिताहोयोटो भन्ने एक बालिका जन्मेकी थिइन्। उनका आमाबुबा जाँडरक्सी खाने र जुवा तास खेल्न प्रख्यात थिए। कतिपय समयमा तिनीहरू बेतालमा हिँड्थे अनि टलिताहोयोटोको वास्ता पनि गर्दैनथे। जेभएतापनि उनी जसोतसो आठ वर्षसम्म घरमै हुर्किन्। तर टलिताहोयोटोको घरको दुर्गती देखेर उनीप्रति दया जागेर एक जना छिमेकीले उनलाई धर्मपुत्री बनाउँछु भनेर उनका आमाबाबुसँग मागे। मोजमज्जा, जाँडरक्सी र जुवा खेल्न व्यस्त भएका आमाबाबुको निम्ति ती छोरी घाँडो भएकी थिइन्। त्यसकारण छिमेकीको अनुरोधलाई खुशीले स्वीकारेर आफ्नी छोरीलाई लानु भनि आमाबाबुले अनुमति दिए। दयालु छिमेकीले टलितालाई घरमा लगिन् र आफूलाई "आमा" भनेर बोलाउनु भनेर उनलाई सिकाइन्।

नयाँ आमा दयालु थिइन् र टलिताले उनको घर रमाइलो भएको महसुस गरिन्। तिनीहरू एउटै कोठामा सुत्दथे। आमाको खाट छुट्टै र टलिताको निम्ति छुट्टै खाट थियो। भोलिपल्ट बिहान आमाको घडीमा पाँच बजे बिहानै टिन्न घन्टी बज्यो। त्यसले टलितालाई पनि ब्युँझायो। तैपनि उनी भने उठिनन् र ओढ्नेले मुख छोपेर तलिता ओछ्यानमै ढल्किरहिन्। आमा बिस्तारै आफ्नो खाटबाट ओर्लेको टलिताले देखिन्। उनले ओढ्नेबाट चिहाएर आमाले के गर्न लागेकी रहिछिन् भनेर हेरिन्। आमा त घुँडापो टेकिरहेकी थिइन् र परमेश्वरसँग ठूलो स्वरले कुरा गरिरहेकी थिइन्। आमाले प्रार्थनामा आफ्नो नाउँ टलिता भनेको पनि सुनिन्। आमाले एउटा कालो किताब खोलिन् र त्यो पढ्न थालिन्।

भोलिपल्ट बिहान पनि ५ बजे बिहान घडीको घन्टी बज्यो र टलिता पनि ब्युँझिन्। आमाले प्रार्थना गरेकफ र कालो किताब पढेको उनले हेरिरहिन्। दिउँसो पख उनको घरमा धेरै महिला पाहुनाहरू आए र तिनीहरू आफ्ना व्यक्तिगत समस्याहरूको बारेमा आमासँग सरसल्लाह माग्न आएका थिए। ती महिलाहरूसँग आमाले प्रार्थना गरिन् र कालो किताबबाट तिनीहरूलाई सरसल्लाह दिइन्। पछि टलिताले थाहा पाइन् कि त्यो कालो पुस्तक बाइबल पो रहेछ।

टलिताले पनि आमाले जस्तै गर्न थालिन्। जब उठ्ने घन्टी बज्थ्यो उनी पनि उठ्थिन् र घुँडा टेकेर प्रार्थना गर्थिन्। उनले बाइबल पढिन्। उनले बाइबलबाट सिकेका कुराहरू अरूलाई बाँड्न आमाले उनलाई सिकाइन्। जब टलिताले प्रार्थना गरिन्, बाइबल पढिन् र अरूलाई आफूले पढेका कुराहरू बाँडिन् परमेश्वरले उनका प्रार्थनाहरूको जवाफ दिएको उनले अनुभव गरिन्। उनले परमेश्वरमाथि विश्वास गर्न थालिन्।

धेरै वर्ष बितेपछि। टलिता ठूली हुँदै थिइन्। जब उनी १७ वर्ष कि भइन् तब उनले बप्तिस्मा लिइन्।बप्तिस्मा लिएको केही समयमै आमाले टलितालाई आफूलाई जन्म दिने आमाबाबुकहाँ फर्कनु पर्छ भनिन्।

रुँदै टलिताले सोधिन् "के मलाई मेरा बाबुआमाकहाँ फिर्ता पठाउँदै हुनुहुन्छ?" आँखाभरि आँशु झारेर आमाले भनिन् कि टलितालाई आफ्ना आमाबाबुकहाँ फर्काउने निर्णय गर्न धेरै गार्हो भएको थियो तर उनी फर्किनै पर्छ र यो निर्णय उचित भएको पनि उनलाई सुनाइन्।

"तिमीले येशूलाई तिम्रो व्यक्तिगत मुक्तिदाता भनेर स्वीकारेको हुनाले तिमीलाई जन्म दिने बाबुआमाले पनि तिमीले कस्तो खालको मुक्तिदातालाई तिमीले ग्रहण गर्यौ भनेर सुनाउनुपर्छ," आमाले भनिन्। 

"ल त हुन्छ" भनेर टलिताले आफ्नो पोको पुन्तुरो बोकेर आमाबाट बिदाबारी भएर आफ्नो घरमा फर्किन्। टलिता अचानक आफ्नो घरमा पस्दा उनका आमाबाबुले अत्यन्तै अचम्म माने, तर तिनीहरूले खुशीले उनलाई घरमा स्वागत गरे।तर तिनीहरूले येशूको बारेमा सुन्न चाहेका थिएनन्। जब जब उनले येशूको बारेमा तिनीहरूलाई केही सुनाउँथिन् तब तब तिनीहरू केही न केही भनेर गालि गर्दै उनीबाट पर हुन्थे।

जेभएतापनि टलिता आफ्नो घरमा सजिलैसँग घरै ठानेर बसिन्। उनका दुई भाइ र बहिनीसँग पनि घुलमिल भइन्। तिनीहरूलाई टलिताले पहिले कहिल्यै पनि देखेकी थिइनन्। आफूलाई पाल्ने आमाको नियम अनुसार उनले पनि नियमित रूपमा बिहान ५ बजे घन्टी बजाउन घडीलाई तयार गरिन् र घन्टी बजेपछि उनी उठिन्, प्रार्थना गरिन् र बाइबल पढिन्।

आफूले पढेको कुरा आमाबाबुलाई भन्ने प्रयास टलिताले गरिन् तर तिनीहरूले उनलाई सुन्न चाहेनन्। तैपनि आमाबाबु सुत्ने बेलामा तिनीहरूको खाटमा गएर उनले बाइबलका कथाहरू सुनाइन् र तिनीहरूको निम्ति प्रार्थना गर्न थालिन्। उनलाई पालन पोषण गर्ने  आमाले भनेको कुरा उनलाई याद आइरहेको थियो, "कसैले कसैलाई इसाई बनाउने हाम्रो काम वा जिम्मेवारी होइन, तर यो त परमेश्वरको काम वा जिम्मेवारी हो।"

टलिताको धेरै प्रयास पछि एकदिन उनकी आमा चर्चमा जान मञ्जुर भइन्। तर चर्चमा सबैले उनको कुरा काट्छन् वा ठट्टा गर्नेछन् भनेर उनलाई डर लागेको थियो। सबैलाई थाहा थियो कि उनी जाँडरक्सी खान्थिन् र जुवातास खेल्थि। तर टलिताले अरूले के भन्छन् त्यसको चिन्ता नगर्नुस भनेर आफ्नो आमालाई हौशला दिइन्।

जब टलिताको पालनपोषण गर्ने आमाले उनलाई भेटिन् तब उनको आमा चर्च गएको देखेर उनले खुशी व्यक्त गर्दै भनिन्, "परमेश्वरले नै मानिसको हृदय जान्नुहुन्छ। जब येशू यस संसारमा हुनुहुन्थ्यो उहाँले पनि तिमीले जस्तै मानिसहरूसँग घुलमिल गर्नुहुन्थ्यो। त्यसकारण, अरूले के भन्छ त्यसमा सुर्ता नलिनु। जब एक जना पापीले पश्चाताप गर्छ तब स्वर्गमा आनन्दको लहर छाउँछ।" जब टलिताको कर्मदिने आमाले उनका आमा र भाइ बहिनीहरूलाई भेटिन् तब उनी धेरै खुशी भइन् र तिनीहरूलाई अङ्गालोमारेर न्यानो अभिवादन गरिन्।

"मानिसले तपाईँलाई के भन्छ त्यसमा तपाईँ चिन्ता नगर्नुहोस्। परमेश्वरले तपाईँको हृदय जान्नुहुन्छ। तपाईँको जीवनमा परमेश्वरको योजना छ" टलिताकी कर्मदिने आमाले उनको जन्मदिने आमालाई भनिन्।

जब आमा चर्चबाट घर फर्किन् तब बाबुले केही पनि भनेनन्। टलिताले आफ्नो बाबुलाई पनि चर्चमा आउन आग्रह गरिन्। "तिमी सानी नै छौ। मलाई के गर्ने भनेर नअर्हाऊ" बाबुले टलितालाई ठाडो जवाफ दिए।

टलिताले दानिएल ४:२८-३७पदहरू पढिन्। त्यहाँ सम्राट नेबुक्दनेसरले घमण्ड गर्दा परमेश्वरले उनलाई पशुसरह झार्नुभएको थियो कि संसारको राजा परमेश्वर हुनुहुन्छ उनी होइनन् भनेर उनले महसुस गरुन् भनेर सो लेखिएको थियो। त्यसकारण टलिताले आफ्नो बाबुलाई चर्चमा आउन आग्रह नगरि उनको निम्ति प्रार्थना गर्न थालिन्।

"हे प्रिय प्रभु, यदि तपाईँले सम्राट् नेबुक्दनेसरले तपाईँ परमेश्वर हुनुहुन्छ भनेर थाहा पाउन् भने तपाईँले उनको हृदयलाई परिवर्तन गर्नुभयो भने मेरो बुबालाई पनि हेर्नुहोस्। उहाँ केवल साधारण मानिसमात्र हुनुहुन्छ। उहाँलाई केही गर्नुहोस् जसले गर्दा उहाँले तपाईँलाई विश्वास गर्न सक्नुभएको होस्" टलिताले बिनम्र अनुरोध गर्दै परमेश्वरसँग प्रार्थना गरिन्।

टलिताले आफ्नो बुबाको  निम्ति प्रार्थना गरेको केही दिनभित्रै उनलाई पुलिसले समात्यो। उनी बिजुलीका इन्जिनियर थिए। उनले पैसा पाए अनुसार काम सिध्याएका थिएनन्। त्यसकारण उनको मालिकले उनलाई जेलमा हाली दिए। जब उनी जेलमा थिए तब उनले येशूलाई विश्वास गर्न थाले। जब तिन महिनापछि उनी जेलबाट छुटे तब उनी चर्चमा गएर बप्तिस्माको निम्ति कक्षामा भर्ना भए। टलिताको खुशीको सिमाना नै रहेन!

तर दुर्भाग्यवस एक महिनापछि उनको बुबाको टायफ्वायड ज्वरले मृत्यु भयो। उनी केवल ४५ वर्षको मात्र थिए। यो किन भयो टलिताले बुझ्न सकिनन्। प्रत्येक साबथ सबै परिवार संगसंगै चर्च गएको उनी चाहन्थिन्। तर बाबुको दु:खलाग्दो मृत्युभएपनि परमेश्वरले उनको प्रार्थना सुनिदिनुभएकोमा टलिता खुशी थिइन्।

"हामीले अपेक्षा नगरेको दुर्घट्ना हाम्रो जिवनमा हुन सक्छ तर परमेश्वरको बाटो सधैँ सिद्ध छ, मेरो बुबा एडभेन्टिस्ट भएको म चाहन्थेँ ताकि हामी सपरिवार संगसंगै चर्च जान सकौँ। तर त्यसो भएन। तर येशूमाथि विश्वास राखेर नै मेरो बुबाको मृत्यु भयो। जब येशू आउनुहुनेछ तब हामी सबै मिलेर स्वर्ग जानेछौँ" टलिताले संतुष्ट हुँदै भनिन् ।

टलिताकी आमा प्रत्येक साबथ चर्चमा गइरहेकी छिन्। उनले छिट्टै बप्तिस्मा लिनेछिन्। टलिताका भाइहरू र बहिनी पनि चर्चमा जान्छन्।

टलिता अहिले वर्ष १९की छिन्। उनी शिक्षक हुन कलेजमा पढिरहेकी छिन्। आफ्नो दुई वटी आमाहरू भएकोमा उनी खुशी छिन्: आफ्नो जन्मदिने आमा र कर्मदिने आमा।

"म सानै हुँदा प्रभु येशूको चेला हुन सिकाउनुभएकोमा मलाई पाल्नुहुने आमाप्रति म सधैँ आभारी छु। यसैले गर्दा म जहाँ गएपनि यसबारे म अरूलाई सुनाउँछु" ढुक्क भएर टलिताले यी लेखकलाई सुनाउँछिन्।

अब उब्रिने त्रैमासिकको भेटी टलिता रहेको पपुवा न्यु गिनीको सहरमा बालसङ्गतिको निम्ति खर्च गरिनेछ।

-आन्द्रु मेकचेस्नी