---
title:  टुक्रिएको वा क्षतबिक्षत भएको संसार
date:   03/07/2019
---

परमेश्वरले सृष्टि गर्नुभएको सबै प्राणीहरूमा केवल मानव प्राणीलाई मात्र एक विशेष उपहार दिनुभएको थियो। त्यस उपहारले नै मानिसलाई र पशु अर्थात् अरू जीवहरूबाट अलग राख्छ। त्यो उपहार हो, नैतिक स्वतन्त्रता-आत्मनिर्णयको स्वतन्त्रता-चेतना वा स्वविवेकको स्वतन्त्रता। मानिसहरू नैतिक प्राणी हुन् तर जमीनका पशु, आकाशमा उड्ने पंक्षि, पानीमा हुने जीव र प्राकृतिक सम्पदा अर्थात् रूख, बिरुवा, हिमाल पहाडहरूमा नैतिक स्वभाव हुँदैन। त्यो नैतिक वा आत्मनिर्णयको स्वतन्त्र परमेश्वरको निम्ति यस्तो मूल्यवान थियो कि उहाँले उहाँलाई विश्वास गर्ने र नगर्ने वा उहाँका आज्ञाहरूलाई पालन गर्ने कि नगर्ने भन्ने आत्मनिर्णयको अधिकार मानिसहरूलाई नै जिम्मा लगाउनुभएको थियो। त्यो स्वतन्त्रता दिनुहुँदा परमेश्वरले आफ्ना सबै सृष्टिहरूबाट आफैलाई ठूलो जोखिममा पार्नुभएको थियो। मानव प्राणीमा भएको प्रेम र आत्मनिर्णयको स्वतन्त्रताले उससँग आफ्नो सम्बन्ध राख्ने बृहत लक्ष्य खतरामा पर्ने सम्भावना बनेको थियो।

फेरि परमेश्वरको प्रतिद्वन्द्वी वा सत्यानाशको  नाइके शैतानको अस्तित्व पनि उहाँको सृष्टिको सामु खडा भइरहेको थियो। (स्वर्गदूतहरूमा पनि त्यही नैतिक वा आत्मनिर्णयको स्वतन्त्रता थियो। तर परमेश्वरसँग प्रतिस्पर्धा गर्न खोज्ने लुशिफरले गर्दा उसहित अनगिन्तियौँ देवदूत वा स्वर्गदूतहरू यस पृथ्वीमा फ्याँकिएका थिए)। परमेश्वरले असल र पूर्णरूपमा सबै थोक सम्पन्न गरेर सृष्टि गर्नुभएको यस संसारलाई तहसनहस गर्ने शैतानको अभिप्राय पनि परमेश्वरलाई थाहा थियो। परमेश्वरको विशेष सृष्टि मानव प्राणीलाई नै प्रयोग गरेर यस संसारलाई ध्वस्त पार्ने शैतानको योजनाप्रति परमेश्वर सजग हुनुभएको थियो। आखिरमा परमेश्वरले जे ठान्नुभएको थियो सोही भयो । शैतानले सर्पको रूपमा अदनको बगैँचामा भएको मनाही गरिएको फल फल्ने रूखमा बेरिएर आदम र हव्वालाई फसाएको थियो। यस पृथ्वीमा मानिसहरूलाई उपलब्ध गराउनुभएको परमेश्वरको पूर्णता र सम्पन्नताको प्रश्न उठाएर शैतानले आदम र हव्वालाई पापमा फसाएको थियो। (यसको विवरण उत्पत्ति ३:१-७मा यसरी लेखिएको छ "१ परमप्रभु परमेश्वरले बनाउनुभएका वन्य पशुहरूमध्ये सर्प सबभन्दा धूर्त थियो। त्यसले स्त्रीलाई भन्यो, “के परमेश्वरले तिमीहरूलाई बगैँचाको कुनै पनि रूखको फल नखानू भनी भन्नुभएको छ?”  २ स्त्रीले सर्पलाई भनिन्, “बगैँचाका रूखहरूका फल हामी खान सक्छौं, ३ तर बगैँचाको बीचमा भएको रूखका फलको विषयमा परमेश्वरले भन्नुभएको छ, ‘त्योचाहिँ नखानू र नछुनू, नत्रता तिमीहरू मर्छौ’।” ४ सर्पले स्त्रीलाई भन्यो, “तिमीहरू मर्दैनौ। ५ किनकि परमेश्वर जान्नुहुन्छ कि जुन दिन तिमीहरू त्यो खान्छौ त्यही दिन तिमीहरूका आँखा खुल्नेछन्, र असल र खराबको ज्ञान पाएर तिमीहरू परमेश्वरजस्तै हुनेछौ।”  ६ जब स्त्रीले त्यस रूखको फल खानलाई असल र हेर्नमा रहरलाग्दो, र बुद्धि पाउनलाई त्यस रूखको चाह गर्नुपर्ने रहेछ भनी देखिन्, तब तिनले त्यस रूखको फल टिपेर खाइन्, र आफ्ना पतिलाई पनि दिइन्, र उनले पनि खाए। ७ अनि दुवैका आँखा खुले, र “नाङ्गै पो रहेछौं” भनी तिनीहरूले थाहा पाए। अनि अञ्जीरका पातहरू गाँसेर आफ्ना निम्ति तिनीहरूले वस्त्र बनाए")। परमेश्वरले आदम र हव्वालाई दिनुभएको थोकहरूभन्दा बढी लोभ वा लालच गर्न शैतानले तिनीहरूलाई बहकाएको थियो। आफूमाथि नै भर परेर परमेश्वरको असल र नैतिक स्वभावमाथि हामीहरूका ती प्रथम् पुर्खाहरूले शङ्का गर्न पुगेका थिए।

आदम र हव्वाको त्यो निर्णय र कामले गर्दा सृष्टिसँग व्यक्तिगत सम्बन्ध राखिराख्ने परमेश्वरको योजना टुक्रिन पुगेको थियो। जब तिनीहरूले परमेश्वरको वचनभन्दा शैतानको वचनलाई शिरोपर गरे तब तिनीहरूको परमेश्वरसँगको रमाइलो सम्बन्ध त्रास र तितोपनामा परिणत भएको थियो ("८ अनि साँझपख परमप्रभु परमेश्वर बगैँचामा डुल्दैहुनुहुँदा तिनीहरूले उहाँको सोर सुने, र मानिस र उनकी पत्नी बगैँचाका रूखहरूका बीचमा परमप्रभु परमेश्वरको नजरबाट लुके। ९ तर परमप्रभु परमेश्वरले मानिसलाई बोलाउनुभयो, “तिमी कहाँ छौ?”  १० उनले भने, “मैले तपाईंको सोर बगैँचामा सुनें र म डराएँ, किनभने म नाङ्गै थिएँ, र म लुकें।”  उत्पत्ति ३:८-१०)। शैतानको बचन पालना गरि मनाही गरिएको रूखको फल खाँदा ती दुई मानव प्राणीहरूले आफूहरू नाङ्गै भएको महसुस गरे र लाजले तिनीहरू भुतुक्कै भए। परमेश्वरसँगमात्र होइन ती मानवप्राणीहरूको बीचमा पनि सम्बन्ध झण्डै जोडिन नसक्ने गरेर परिवर्तन भएको थियो। तिनीहरूको सम्बन्ध बाँकी संसारसँग पनि टुट्यो र जीवजन्तु तथा प्राकृतिक संम्पदासँग तिनीहरूको सम्बन्ध तनावपूर्ण हुन थाल्यो।

`प्राकृतिक संसार र मानव जीवनहरूसँग भइरहेको सुमधुर सम्बन्ध पापको कारणले कसरी तहसनहस भयो भनेर उत्पत्ति ३:१४-१९ले कसरी बताउँछ? हेर्नुहोस् "१४ तब परमेश्वरले सर्पलाई भन्नुभयो, “तैंले यसो गरेको हुनाले, “तँ सबै पालिने पशुहरू र सबै वन-पशुहरूभन्दा ज्यादा श्रापित हुनेछस्। पेटद्वारा तँ हिँड्नेछस् र तेरो जीवनभरि तैंले माटो खानेछस्।  १५ तेरो र स्त्रीको बीचमा, र तेरो सन्तान र स्त्रीको सन्तानको बीचमा म दुश्मनी हालिदिनेछु। त्यसले तेरो शिर कुच्च्याउनेछ,  र तैंले त्यसको कुर्कुच्चो डस्नेछस्।”  १६ स्त्रीलाई उहाँले भन्नुभयो,  “तिम्रो सुत्केरी-वेदना म ज्यादै गरी बढ़ाइदिनेछु। दु:खसँग तिमीले बालक जन्माउनेछौ। तिम्रो इच्छा पतितर्फ नै हुनेछ, र त्यसले तिमीलाई अधीनमा राख्नेछ।”  १७ त्यसपछि आदमलाई उहाँले भन्नुभयो, “तिमीले तिम्री पत्नीको कुरा सुनेर मैले नखानू भनेको रूखको फल खाएको हुनाले, “भूमि तिम्रो कारण श्रापित भएको छ। तिम्रो जीवनभरि दु:खसँग त्यसको उब्जनी तिमीले खानेछौ। १८ त्यसले तिम्रो निम्ति काँढ़ा र सिउँड़ीहरू उमार्नेछ, र तिमीले खेतको सागपात खानेछौ। १९ माटोमा नफर्कुञ्जेल तिम्रो निधारको पसीनाले कमाएको भोजन तिमीले खानुपर्नेछ। किनकि माटैबाट तिमी निकालिएको थियौ। तिमी माटै थियौ  र माटैमा फर्किजानेछौ।”`  

पापको वास्तविकताको कारण वा संसारमा पापले जरा गाढेको कारण आदम, हव्वा र बाकी सृष्टिसँगको सम्बन्ध अचानक कठिन हुन पुग्यो। पापको परिणाम काल्पनिक नभएर वास्तविक थियो। विशेष गरेर त्यसले समस्त मानव प्राणी र हामीहरूको सम्बन्धमा असर पार्दछ। त्यसले गर्दा साँच्चिकै भन्ने हो भने हामीहरूको सम्बन्ध सृष्टिकर्तासँग टाढिन पुग्यो। धेरै तवरले हामीहरूको सम्बन्धले परिवारहरूमा पनि असर पारेको छ र अरूसँग हाम्रो  सम्बन्ध पनि चुनौतिपूर्ण हुनगएको छ। हाम्रो वरिपरि रहेको प्राकृतिक वातावरण र हामी रहेको संसारसँगको सम्बन्ध संघर्षमय हुन पुगेको छ। हाम्रो जीवनको सबै पक्षहरूमा र हाम्रो संसारमा पापको कारणले टुक्रा टुक्रा भइरहेको अनुभव गरिरहेका छौँ।

तर यस्तो क्षतविक्षत पार्न हुन परमेश्वरले यो संसारको सृष्टि गर्नुभएको थिएन। उत्पत्ति ३मा परमेश्वरले दिनुभएको श्रापमा एउटा प्रतिज्ञा पनि थपिएको छ। पापको कारण टुक्रिएको सम्बन्ध फेरि गाँस्नुहुनेछ र यस पृथ्वीलाई फेरि नयाँ गरि सृष्टि गर्ने बाटो खोल्ने बाचा परमेश्वरले दिनुभएको छ। पापसँग र यसले ल्याइरहेको प्रभावसँग हामीले संघर्ष गरिरहनुपरेतापनि परमेश्वरले सुरुमा सृष्टि गर्नुभएको पृथ्वीको असल र सौन्दर्यतालाई कायम राख्न र उहाँको योजनामुताविक जीवन बिताउन प्रयत्न गरिरहन हामीलाई आह्वान गरिएको छ।