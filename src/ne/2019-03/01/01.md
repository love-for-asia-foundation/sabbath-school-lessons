---
title:  परमेश्वरले सृष्टि गर्नुभयो
date:   29/06/2019
---

### यस अध्यायका मूल पदहरू
उत्पत्ति १-३, प्रेरित १७:२८, भजन १४८, भजन २४:१, उत्पत्ति ४:१-९, मत्ती २२:३७-३९ र प्रकाश १४:७।

> <p>यस अध्यायको मूल सार पद</p>
> " जसले आर्थिक तथा अन्य अभावमा भएका वा गरीबलाई थिचोमिचो वा शोषण गर्दछ उसले सृष्टिकर्ताप्रति अवहेलना वा बेइमज्जत गर्दछ,  तर जसले आवश्यक परेकाहरूको वा दरिद्रलाई दया देखाउँछ उसले परमेश्वरको आदर गरेको हुन्छ।" (हितोपदेश १४:३१ रूपान्तरित)।

के तपाईँले कहिल्यै मायालु तरिकाले होशियारपूर्वक यस्तो सृजनात्मक काम सृजनुभएको छ? अरूलाई खुशी पार्न मिठो खाना, कुनै कलात्मक शैलीको कार्ड वा अन्य उपहार वा वस्त्र बनाएर कसैलाई दिनुभएको छ? त्यो व्यक्तिले पाउने बित्तिकै त्यसलाई तपाईँकै ती उपहारहरू अगाडि फ्याँकि दिन्छ? त्यसबेला तपाईँको अनुभव कस्तो हुन्छ? तपाईँको चित्तमा कस्तो चोट पर्छ होला वा परेको होला? यदि यो अनुभव तपाईँले गर्नुभएको छ भने तपाईँले पनि परमेश्वरको अनुभवको झलक पाउनुभएको छ। उहाँले बडो जतनसाथ मायालु तरिकाले ६ दिन लगाएर यस संसारलाई सृष्टि गर्नुभयो र मानिसलाई जीवन दिनुभएपछि यस पृथ्वीलाई उसको हातमा सुम्पनुभयो तर उक्त मानिसले यस संसारमा पाप निम्त्याएर उहाँको सृष्टिलाई भताभुङ्ग पारिदियो।

परमेश्वरले बडो जतनसाथ र "असाध्यै सुन्दर र राम्रो" तरिकाले यस पृथ्वीको सृष्टि गर्नभएको थियो भनेर बाइबलले बताउँछ। आफूले सृष्टि गर्नुभएको पृथ्वीका बारेमा परमेश्वरको अनुभव र खुशीयाली कस्तो थियो भनेर उत्पत्ति १ र २ अध्यायको विवरणले देखाउँछ। यहि परिवेशमा उत्पत्ति ३मा लेखिएको पाप भित्रिएको कथा हामीले पढ्नुपर्छ। जब आफैले सृष्टि गर्नुभएको आदम र हव्वाले तिनीहरूकै स्वइच्छाले यस पृथ्वीमा पाप भित्र्याए तब परमेश्वरको चित्त कति फाट्यो होला?

परमेश्वरले माया गर्नुभएको पृथ्वी हजारौँ वर्ष पापको जालोमा परेतापनि निरन्तररूपमा चलिनै रहेको छ। यस संसारमा हिंसा, अन्याय, अत्याचार, आतङ्क परमेश्वरको बिरुद्धमा लम्किनै रहेको छ। यो पृथ्वी किन अझ रहिरहेको छ भनेर सम्झिँदा हामीलाई अचम्म लाग्दछ। अझ अचम्मलाग्दो कुरो त यो छ कि यस्तो पतित संसारमा पनि परमेश्वरले आफ्नो उद्धारको योजना निरन्तर चलाइरहनुभएको छ। यस संसारलाई उहाँले नयाँ सृष्टि गरि पापबाट मुक्ति दिन चाहनु हुन्छ। अनि पापबाट मुक्ति दिलाएर यस संसारको पुनर्स्थापना गर्ने काम सम्पन्न होस् भनेर त्यस बृहत योजनामा सहभागी हुन उहाँका प्रत्येक विश्वासी जनलाई जिम्मेवारी सुम्पनुभएको छ। हो, हामी उहाँको अनुग्रहको फाइदा उठाउनेभएका छौँ। तर उहाँले दिनुभएको अनुग्रहलाई प्रयोग गरेर उहाँले गर्नुभएको काममा हामी  पनि उहाँसँग सहकर्मी भएर काम गरौँ भन्ने उहाँको चाहनालाई हृदयमा राख्नु अत्यन्तै जरुरी छ भनेर महसुस गर्नु आवश्यक छ। परमेश्वरले हामीलाई दिनुभएको जिम्मेवारी पवित्र र गम्भीर छ भनेर मान्ने कि नमान्ने यो विषय प्रत्येक इसाईको निम्ति चुनौति भएर खडा भइरहेको छ।