---
title:  जमिनलाई विश्राम दिन साबथ
date:   18/07/2019
---

इस्राएली राष्ट्रको जीवनको प्रत्येक पलपलमा साबथको गरिमा कसरी गाँसिएको थियो भनेर हामीले हेर्यौँ। तर साबथको नीति केवल प्रत्येक हप्ताको एकदिनमामात्र सिमित गरिएको छैन। प्रत्येक सात वर्षमा विशेष विश्रामको दिन पनि समावेश भएको पाइन्छ। प्रत्येक सात सात वर्षमा एक वर्षको विश्राम पछि पुनर्स्थापना वा स्वर्ण जयन्ति मनाउन पनि यस साबथको आदेशमा उल्लेख गरिएको छ अर्थात् प्रत्येक ५० वर्षमा विशेष उल्लाससाथ साबथ पर्व मनाउन इस्राएलीहरूलाई अर्हाउनुभएको थियो।

`लेबी २५:१­३४मा इस्राएलीहरूलाई अत्यन्तै उल्लेखनीय आदेश परमेश्वरले मोशाद्वारा दिनुभएको लेखिएको छ। यदि ती नीतिहरू हामीहरूको जीवनमापनि समावेश गर्न सकियो भने हाम्रो समाजको जीवन कस्तो हुने होला?`

प्रत्येक सात वर्षको अन्तिम वर्षमा वर्षभरि जमिनमा केही नरोप्नु र त्यसलाई बाँझो राख्नु भन्ने निर्देशनले मन्नाको याद दिलाउँछ। जसरी प्रत्येक दिन तिनीहरूलाई मन्ना दिइएको थियो र साबथ दिनमा मन्ना दिइएको थिएन। त्यसरी नै सातौँ वर्षमा जमिन खालि राख्ने निर्देशनले ती इस्राएलीहरूलाई त्यस वर्ष वा साबथको वर्षमा पनि पहिलेको जस्तै तिनीहरूलाई चाहिने उब्जनी दिइनेछ भनेर उहाँको वचनमा विश्वस्त हुन दिनु हो। त्यसरी साबथ वर्षमा नै कुनै दासलाई फुक्का गरिदिनु र कसैको ऋण मिनाहा गरिदिनु पनि करूणाको काम गरेर देखाउनु नै थियो जसले गर्दा शक्तिशाली परमेश्वरले तिनीहरूको आवश्यकता पूरा गरिदिनुहुनेछ भनेर उहाँमाथि भरोसा राख्न सिकाइएको थियो। अर्को अर्थमा भन्ने हो भने आफूलाई चाहिने धनसम्पत्ती थुपार्न वा चाहिएको कुरा पाउन मानिसहरूले अर्को मानिसहरूलाई शोषण गर्नु पर्ने आवश्यकता नै छैन भन्ने शिक्षा त्यस नियमले सिकाएको थियो।

सारा इस्राएलीहरूको सामाजिक जीवनशैलीको संरचनामा साबथको नीति र ढाँचाहरू अत्यन्तै निकटरूपमा बुनिएको थियो। त्यसै गरि वर्तमान अवस्थामा पनि साबथ दिनलाई उल्लासपूर्ण तरिकाले पालन गर्दा हप्ताको छ दिनलाई पनि आत्मिक अनुशासनमा राखेर हाम्रो जीवनशैलीमा मौलिक परिवर्तन त्याउने अवधारणालाई हामीले ख्याल गर्नुपर्छ। व्यवहारिक रूपमा हेर्ने हो भने उहाँको राज्यलाई पहिले खोजि गर भन्ने येशूको वाणीलाई उतारेर देखाउनु हो भनेर साबथको पालनाले देखाउँछ: ×स्वर्गमा रहनुहुने तिम्रो परमेश्वर पितालाई तिमीलाई के आवश्यकता छ सो थाहा छ।...तिमीलाई आवश्यकता भएको सबै थोक उहाँले उपलब्ध गराउनुहुनेछ" (मत्ती ६:३२,३३ रूपान्तरित)। (तर याद गर्नुहोस् हप्ताको छ दिन आफ्नो आयआर्जन गर्न परिश्रम गर भन्ने परमेश्वरको सल्लाह नभएर आदेश हो। कुनै पनि राज्यमा नीति भएन भने त्यो राज्य सुव्यवस्थित रूमा चल्दैन। परमेश्वरको राज्यमा पनि नीति छ। त्यो नीति हो साबथ जसमा छ दिन काम गर भनेर आदेश दिइएको छ। छ दिन केही काम नगर्ने र हात बाँधेर बस्ने अनि परमेश्वरको राज्य खोजेको भन्दै उहाँको आशिषको अपेक्षा गर्नु कुनै पनि इसाईलाई दावी गर्न सुहाउँदैन न त त्यस्तो कुरालाई साबथको नीतिले इजाजत दिन्छ­अनुवादकको व्यक्तिगत धारणा)।

`तपाईँले साबथलाई उल्लासपूर्ण तरिकाले पालन गर्नुहुँदा अरू दिनहरूलाई त्यसले असर पारेको कसरी पाउनुभएको छ? यदि तपाईँ हप्ताभरि लोभी, स्वार्थी, शोषक बन्ने अर्थात् आइतबारदेखि शुक्रबारसम्म कसैको वास्ता गर्नुहुन्न भने त्यहाँ साबथको अर्थ साँच्चिकै केही रहन्छ त? अर्थात् साबथ दिनमा पनि त्यही नकारात्मक आनिवानी छ भने साबथ तपाईँको निम्ति के फरक दिन हुनसक्छ र?`