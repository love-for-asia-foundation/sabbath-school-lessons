---
title:  समानताको दिन
date:   16/07/2019
---

जब प्रस्थान २० र व्यवस्था ५मा उल्लेख गरिएका परमेश्वरका दश आज्ञाहरूलाई सरसर्ती पढिन्छ तब चौथौँ आज्ञामा अरूभन्दा धेरै विवरणहरू गाँसिएको पाइन्छ। प्रायजसो बाइबलका संस्करणहरूमा अरू आज्ञाहरू

केवल तिन वा केही शब्दहरूमात्र प्रयोग गरिएको छ (अझ हिब्रू भाषामा त केवल दुई शब्दमात्र)। तर चौथौँ आज्ञालाई राम्रोसँग बुझाउन अरूभन्दा धेरै शब्दहरू प्रयोग गरिएका छन्। यसमा साबथ दिन सम्झन केको लागि, कस्को लागि र किन भनेर विस्तृत विवरण उल्लेख गरिएको छ।

`प्रस्थान २०:८-११ पढ्नुहोस्। त्यसमा नोकरचाकर, विदेशी वा पाहुना, पशुहरूसमेत उल्लेख गर्नुको अर्थ के हो? "९ छ दिनसम्म परिश्रम गरेर आफ्ना सबै काम गर्नू, १० तर सातौँचाहिँ दिन परमप्रभु तिमीहरूका परमेश्वरको निम्ति शबाथ-दिन हो। त्यसमा तिमीहरूले केही काम नगर्नू, न त आफ्नो छोराले, न छोरीले, न कमारा-कमारीले, न गाईबस्तुले, न मूल ढोकाभित्र भएको परदेशीले केही काम गरोस्। ११ किनकि छ दिनमा परमप्रभुले आकाश, पृथ्वी, समुद्र र तिनमा भएका सबै थोक बनाउनुभयो, तर सातौँ दिनमा चाहिँ विश्राम गर्नुभयो। त्यसकारण परमप्रभुले शबाथदिनलाई आशिष् दिनुभयो, र त्यसलाई पवित्र गर्नुभयो।"` 

उक्त साबथको विवरण अरूप्रति केन्द्रित गरिनु रोचक नै मान्नुपर्छ। संसारका सबै संस्कारहरूमा यस खालको आज्ञा विशेष हुन्छ भनेर बाइबलका विद्वान सिग्भ के. टोनस्टाडले जिकिर गर्छन्। साबथ आज्ञाको बारेमा व्याख्या गर्दै उनी भन्दछन्, "माथिबाट तल हेरेर होइन तर तलबाट माथि हेर्नु साबथको प्राथमिकता हुन्छ। समाजका सबभन्दा कमजोर र असुरक्षित वा आक्रमणमा पर्न सक्ने मानिसहरूप्रति प्रथम चासो देखाएर यो आज्ञा दिइएको छ। विश्राम लिनुपर्ने मानिसहरूमा नोकरचाकर वा दास, विदेशी पाहुना र हप्ताभरि भारी बोकेका पशुहरूलाई उल्लेख गरेर साबथको विशेषतालाई अलग्याइएको छ। समाजका कमजोर, पिछडिएका, निम्न वर्ग, अवसरबाट बंचित र केही बोल्न नसक्ने पशुहरूले पनि साबथलाई आफ्नो मित्र दिन भनेर त्यो दिनको अपेक्षा गर्न सक्दछ।"- द लस्ट मिनिङ्ग अभ द सेभेन्थ डे (मिशिगन: आन्द्रु, २००९), पृ. १२६,१२७बाट रूपान्तरित।

त्यसको अर्थ केवल जान्नेसुन्ने, धनिवर्ग, धर्ममा लाग्ने मानिसहरूलेमात्र होइन समाजका सवै वर्गहरूले साबथको दिनमा रमाइलो गर्नुपर्छ भनेर विशेष ध्यान त्यसमा दिइएको पाइन्छ। त्यसको अर्थ साबथको सामु हामी सबै समान छौँ। कोही पनि ठूलो सानो भन्ने छैन। यदि तपाईँ कर्मचारी वा कामदारहरूको हाकिम हुनुहुन्छ वा जमिन्दार हुनुहुन्छ भने तपाईँको मातहतमा काम गर्नेहरूलाई साबथमा काम गराउने तपाईँसँग अधिकार छैन भनेर परमेश्वरले नै आदेश दिनुभएको छ। समाजका परिश्रमी वर्गहरूले पनि विश्राम लिनुपर्ने दिन परमेश्वरले तोक्नुभएको थियो। यदि तपाईँ हप्ताभरि श्रमजीवि वर्ग वा नोकरचाकर भएर काम गर्ने किन नहुन् तपाईँ परमेश्वरको सामु समान रुपमा सृष्टि हुनुभएको छ र उहाँले तपाईँलाई उद्धार गर्नुभएको हो साथै यस साबथ दिनमा अरू दैनिक दिनहरूमा काम गरेभन्दा विशेष रमाइलो गर्न परमेश्वरले तपाईँलाई आह्वान गर्नुभएको कुरालाई तपाईँले महसुस गर्नुपर्छ। तपाईँको घरदैलो वा गाउँसहरमा साबथलाई नमान्ने कोही विदेशी पाहुना भएतापनि (प्रस्थान २०:१० रूपान्तरित) तिनीहरूलाई साबथबाट फाइदा उठाउने अधिकार दिइएको छ।

यो धारणाले इस्राएलीहरूको दृष्टिकोणमा आमूल परिवरवर्तन ल्याइनुपर्दथ्यो किनकि तिनीहरू पनि भर्खरै दासत्व र पिछडिएको वर्गहरूबाट उद्धार गरेर ल्याइएका थिए। जब तिनीहरू नयाँ देशमा बसोबास गर्छन् तब तिनीहरूले पहिलाका शोषक शासकवर्गहरूको नीति नलिएर सबैमा समानता र सदभाव राख्दै नयाँ समाज स्थापना गर्नुपर्ने विषयमा परमेश्वरको चाहना थियो। ती इस्राएली साथै हामीहरूलाई पनि साबथमा राम्रोसँग व्याख्या गरेर हामी सबै परमेश्वरको सामु समान छौँ भनेर देखाइएको छ। हरेक हप्ता अत्यन्तै प्रभावकारी रूपमा साबथको गरिमालाई याद गर्दै चल्न सकियो भने समस्त मानव समाजमा समानताको विषयले प्राथमिकता पाउने थियो।

`साबथको बारेमा तपाईँले अरूलाई कसरी सम्झाउन सक्नुहुन्छ वा तपाईँको समाजमा रहेका मानिसहरूले पनि तपाईँले पालन गर्नुभएको साबथले कसरी फाइदा उठाउन सक्दछन्?`