---
title:  उपसंहार
date:   26/07/2019
---

थप जानकारी: यस अध्यायको विषयमा थप जानकारी चाहिएमा देहायका सामग्रीहरू उपयोगी छन्: एलेन जी ह्वाइटद्वारा लिखित पाट्रियार्क एण्ड प्रोफेटसको पृ. ७४६-७५५को लेख "द लास्ट ययरस अभ देभिद" सी.यस. लिविसद्वारा लिखित रिफ्लेक्सनस अन द सामसको पृ. १५-२२को लेख "जमेन्ट इन द सामस्"। 

"दाउदका भजनहरूले जीवनको अनुभवको यावत पलहरूलाई खोतलेका छन्। आफ्नै पापले गर्दा विवेकमा गहिरो घाऊ पारेको कारण आफूले आफैलाई दोष दिने स्थितिदेखि लिएर परमेश्वरप्रति परम आस्था राख्दै उहाँसँगको उच्च कोटीको संवादलाई पनि भजनसंग्रहका पानाहरूमा दाउदको कलमले कोरेको पाइन्छ। पापले लज्जा, सोक र सराप ल्याउँछ भनेर उनको जीवनले पर्दाफास गर्दछ भने मानिस जुनसुकै गहिरो खाल्डोमा परिरहेतापनि परमेश्वरको प्रेम, करुणा र दयाले उसलाई उचाल्न सक्छ। तर उसमा आफ्नो पापको कुकृत्य स्वभावलाई पश्चातापद्वारा परिवर्तन गर्ने गहिरो र सक्कली चाहना हुनुपर्छ। यस स्थितिले उसलाई परमेश्वरका छोराछोरीहरूको संगालोमा समेट्दछ। परमेश्वरको वचनमा हामीलाई उहाँतिर उचालि राख्न अनेकौँ वाचाहरू कोरिएका छन् तर पापको दलदलमा पनि मानिसलाई परमेश्वरको न्याय, विश्वसनीयता र करुणा उपलब्ध हुन सक्छ भन्ने उहाँको अरू गवाही वा वचनहरूमा यो अत्यन्तै विशाल र प्रभावकारी छ।"- एलेन जी ह्वाइट, पाट्रियार्क एण्ड प्रोफेटस्, पृ. ७५४बाट रूपान्तरित।

हितोपदेशको पुस्तकमा दिइएका बुद्धिज्ञान, उपदेश र अर्तीहरूको बारेमा सम्बोधन गर्दै एलेन जी ह्वाइटले यसरी टिप्पणी गर्दछिन्: " समाजको सर्वोपरि हितको निम्ति यस पुस्तकमा नीति, उपदेश र सिद्धान्तहरू छन्। धार्मिक संस्था होस् वा धर्मनिरपेक्ष संस्थाहरूको निम्तिहोस्, यसमा लेखिएका वचनहरू सान्दर्भिक र उपयोगी छन्। यसमा लेखिएका नीतिहरूले नै मानिसहरूको भौतिक सम्पदा र जीवनलाई सुरक्षा गर्दछ। कतिपय मानिसहरूको हृदयमा परमेश्वरको व्यवस्था वा नीति ओझेलमा परिरहेको हुन्छ साथै त्यसको अस्तित्व मेटिन लागेको हुन्छ। यद्यपि, यदि मानिसले परमेश्वरमाथि भरोसा राखेर उहाँसँग सहभागी भएर चल्ने अठोट गर्यो भने यो संसार परमेश्वरको व्यवस्थाप्रति ऋणी भएको उसले महसुस गर्द पुग्दछ।"-एजुकेशन, पृ. १३७बाट रूपान्तरित।

**चिन्तनमनन**

`अ) 	के तपाईँ आफूलाई अगुवा ठानिरहनुभएको छ वा कुनै प्रतिस्ठित ओहोदामा बसिरहनुभएको छ जसले गर्दा तपाईँको क्रियाकलापले अरूलाई प्रभाव पार्दछ? तपाईँको जीवनको त्यस पक्षमा रहेर तपाईँ न्यायको दूत भएर कसरी काम गर्न सक्नुहुन्छ?`

`आ) 	तपाईँ रहेको सामाजिक, सांस्कृतिक, धार्मिक र राजनैतिक प्रणालीमा रहेर आवश्यक परेकाहरूलाई तपाईँ न्यायमूर्ति कसरी हुनसक्नुहुन्छ?`

`इ) 	बलियो र समृद्ध समाजको निर्माणको निम्ति न्यायोचित, उचित र निस्पक्ष नीतिहरूको आवश्यकता किन पर्छ?`

`ई) 	हाम्रो जीवनको सर्वोच्च हितको निम्ति चाहिने नीति, उपदेश, अर्ती र बुद्धिज्ञानहरू हितोपदेशमा उल्लेख गरिएका छन्। त्यसले परमेश्वरको स्वभावको बारेमा हामीलाई के देखाउँछ?`

**सारांश**: जीवनको साधारण चाल र दु:खकष्टहरूमा सच्चा, इमान्दारी र विश्वसनीय भएर बस्न सक्नु अत्यन्तै चुनौतिपूर्ण छ। त्यस चुनौतिलाई सामना गर्न चाहिने अर्ती र हौशलाहरू भजनसंग्रह र हितोपदेका दुई पुस्तकहरूले प्रदान गर्दछ। ती दुवै पुस्तकहरूले आदर्श समाजको निम्ति चाहिने परमेश्वरको भित्रि भावनाहरूलाई व्यक्त गरेका छन् साथै समाजमा पिछडिएका, शोषित भएका, अन्याय र अत्याचारमा परेका, पीडित र दरिद्रहरूप्रति उहाँको विशेष ध्यान भएको ती पुस्तकहरूले बताउँदछन्। बर्तमान समाजमा भइरहेको असमाजिक तत्वहरूको कारण शोषित र वेवास्ता गरिएका मानिसहरूको क्रन्दनलाई परमेश्वरले वेवास्ता गर्नुभएको छैन र तिनीहरूको रक्षा गर्न कुनै न कुनै तरिकाले उहाँले हस्तक्षेप गर्नुहुन्छ भनेर भजनसंग्रह र हितोपदेशमा रहेका बुद्धिज्ञानहरूले बताउँछन्। यदि परमेश्वरको समुच्च स्वभाव त्यस्तो छ भने हामीले पनि हाम्रो जीवनबाट अरूलाई उहाँको स्वभावलाई अवलम्बन गरेर देखाउनुपर्छ।