---
title:  'हितोपदेश: आवश्यक परेकाहरूलाई दया देखाउनु'
date:   25/07/2019
---

हितोपदेशको पुस्तक प्रज्ञा, वुद्धि र उपदेशहरूको संगालो हो। यसमा जीवनपयोगी विभिन्न विषयहरूलाई सम्बोधन गरिएको छ। दरिद्र, धनी, संतोषी, न्याय ,अन्याय आदिलाई कहिलेकाहिँ विभिन्न दृष्टिकोणहरूबाट टिप्पणी यस पुस्तकमा गरिएको छ। जीवन सधैँ सरल र सिधा छैन। विभिन्न परिस्थिति र निर्णयहरूले मानिसको जीवनमा असर पार्दछ भनेर हितोपदेशको पुस्तकले हामीलाई सतर्क गराउँछ। परमेश्वरका भक्तजनहरूलाई पनि तिनीहरूको निर्णय र वातावरणले असर पार्दछ भन्ने कुरालाई हितोपदेशको पुस्तकले अस्वीकार गरेको छैन।

`अघि भनिसकेकै छौँ कि मानिसलाई उचित जीवन यापन गर्न हितोपदेशले विभिन्न अर्तीहरू दिएको छ। धन, दरिद्रपना र आवश्यक परेकाहरूको सहायता गर्ने परिवेशमा देहायका केही पदहरूमा के महत्त्वपूर्ण वचनहरू लेखिएका छन्? हेर्नुहोस्: हितोपदेश १०:४, १३:२३,२५, १४,३१, १५:१५,१६, १९:१५-१७ र ३०:७-९`

दरिद्र, विपन्न वर्ग, कमजोर र जोखिममा परेकाहरूप्रति परमेश्वरले विशेष ध्यान र चासो देखाउनुभएको कुरा हितोपदेशले देखाउँछ। कतिपय समयमा परिस्थितिले गर्दा मानिसहरू गरिब होला भने कतिपय समयमा अनुचित निर्णय र शोषणका मारमा पर्दा गरिब बन्लान्। जुनसुकै परिस्थितिले गर्दा मानिसहरू दरिद्रको दशामा परेतापनि तिनीहरूको सृष्टिकर्ता अझै पनि परमेश्वर नै हुनुहुन्छ (हितोपदेश २२:२ "धनी र गरीब यस कुरामा समान छन्, कि सबैलाई बनाउने परमप्रभु नै हुनुहुन्छ) र तिनीहरूको रक्षक तथा तिनीहरूको निम्ति आवाज उठाउने उहाँ नै हुनुहुन्छ (हितोपदेश २२:२२,२३ "२२ तिनीहरू असहाय छन् भन्दैमा गरीबमाथि शोषण नगर्, र दीन-हीनलाई अदालतमा पेल्ने काम नगर्, २३ किनभने परमप्रभुले तिनीहरूको मुद्दा आफ्नो हातमा लिनुहुनेछ, र तिनीहरूलाई लुट्नेहरूलाई उहाँले लुट्नुहुनेछ")। जुनसुकै गलत निर्णयले गर्दा मानिसहरू कमजोर हुन पुगे पनि तिनीहरूबाट फाइदा उठाउन र थिचोमिचो गर्न पाइन्दैन। यो पनि सोचनीय छ: परमेश्वरको ज्ञानबुद्धिमा चल्न र उहाँको वचनहरू पालन गर्ने निर्णय गर्दा असल जीवन पाइन्छ भनेर हितोपदेशको पुस्तकले भनेतापनि मानिसहरू परमेश्वरकै आशिषबाट धनी हुन्छन् भन्ने छैन भनेर त्यही पुस्तकले बताउँछ। भौतिक सम्पत्तिले सम्पन्न हुनुभन्दा पनि परमेश्वरप्रति बफादार हुनु नै आखिरमा ठूलो इनाम पाउनु हो "अन्याय गरेर धनसम्पत्ति थुपार्नुभन्दा धर्मीसँग भएको थोरै उत्तम हुन्छ" भनेर हितोपदेश १६:८ले बताउँछ।

बन्दव्यापारमा, शासकवर्गमा, प्रशासन र न्याय गर्ने मामिलामा इमान्दारी जीवन र न्यायोचित कारोबारप्रति हितोपदेशको पुस्तकले ध्यानाकर्षण गर्दछ। (हेर्नुहोस्: हितोपदेश १४:५,२६,२७ "५ साँचो साक्षीले छल गर्दैन, तर झूटो साक्षीले झूटा कुराहरूको ओइरो लाउँछ।२६ जसले परमप्रभुको भय मान्छ, त्यसको सुरक्षित किल्ला हुन्छ, र त्यसका छोराछोरीका निम्ति यो एक शरणस्थान हुनेछ। २७ परमप्रभुको भय जीवनको मूल हो, जसद्वारा मानिस मृत्युको पासोहरूबाट उम्कन्छ।",१६:११-१३ "११ ठीक नाप र तराजूहरू परमप्रभुबाटकै हुन्, थैलीमा भएका सबै ढकहरू उहाँकै काम हो।  १२ राजाहरूले कुकर्म घिनाउँछन्, किनभने धार्मिकताद्वारा नै सिंहासन स्थापित हुन्छ। १३ राजाहरू (वा शासकवर्गहरू) ईमानदार ओठसँग प्रसन्न हुन्छन्, सत्य बोल्ने मानिसलाई तिनीहरू कदर गर्छन्।", १७:१५ "दोषीलाई निर्दोष ठहराउने र निर्दोषलाई दोषी ठहराउने, ती दुवैलाई परमप्रभु घृणा गर्नुहुन्छ।", २०:२३ "परमप्रभु घट्बढ् नाप-तौल घृणा गर्नुहुन्छ, र छली तराजूले उहाँलाई प्रसन्न तुल्याउँदैन।", २१:२८ "झूटो साक्षी नष्ट हुनेछ, त्यसको कुरा सुन्ने जोसुकै सधैँको निम्ति नष्ट हुनेछ।" र २८:१४-१६ "१४ परमप्रभुसँग सधैँ डराउने मानिस धन्यको हो, तर आफ्नो हृदय कठोर पार्ने मानिस सङ्कष्टमा पर्छ।  १५ गर्जने सिंह वा झम्टने भालूजस्तै असहाय मानिसहरूमाथि शासन गर्ने दुष्ट मानिस हो। १६ निर्दयी शासकमा बुद्धिको अभाव हुन्छ, तर भ्रष्टाचारको धन घृणा गर्नेले दीर्घायु पाउनेछ")। हितोपदेशको पुस्तकमा केवल व्यक्तिहरूको जीवनप्रतिमात्र चासो राखिएको छैन तर सबैको हितको निम्ति समाज कसरी चलाउने भनेर पनि अर्ती दिइएको छ। विशेष गरेर समाजमा पिछडिएका, तिरस्कृत, कमजोर, सुरक्षा चाहिनेहरूलाई कसरी व्यवस्थित गर्ने भनेर हितोपदेशको पुस्तकले औँल्याउँछ। शासकवर्ग र नेतृत्ववर्ग आफ्नो विवेकले भ्यायसम्म उत्तम तरिकाले चल्छन् भने तिनीहरू परमेश्वरकै सहायताले चलेका हुन्छन् भनेर हामीलाई याद दिलाउँछ (हितोपदेश ८:१५,१६ "१५ मद्वारा नै राजाहरू राज्य गर्छन् र शासकहरू उचित कानून बनाउँछन्, १६ मद्वारा नै राजकुमारहरू राज्यव्यवस्था चलाउँछन् र सबै उच्च अख्तियारवालहरू पृथ्वीभरि शासन गर्दछन्")। आवश्यक परेकाहरूको सेवा गर्दा मानिसहरूले परमेश्वरको अनुग्रह र करुणाको दूत भएर काम गर्नु जरुरी छ।

`नराम्रो परिस्थितिमा गुज्रिरहेकाहरूप्रति दु:खी हुनु सजिलो छ। तर हामीलाई तिनीहरूप्रति दु:ख लाग्छ भने त्यसलाई राहत दिन हामी कसरी सक्रिय हुने?`