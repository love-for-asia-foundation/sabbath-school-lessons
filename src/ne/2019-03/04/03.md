---
title:  "हे प्रभु, केही न केही त गर्नुहोस्!"
date:   22/07/2019
---

`भजन ८२ येशूलाई विश्वास गर्ने प्रत्येक भक्तहरूले आत्मसात् गर्नु जरुरी देखिन्छ। त्यसमा हाम्रो निम्ति के सान्दर्भिक र भावुक सन्देश छ? हेर्नुहोस्: "१ परमेश्वर ठूलो समुदायमा विराजमान हुनुहुन्छ, देवहरूका बीचमा उहाँले न्याय गर्नुहुन्छ। २ "तिमीहरू कहिलेसम्म अन्यायीहरूको पक्ष लिइबस्छौ, र दुष्टहरूको ओड़ थाप्छौ? ३ दुर्बल र अनाथहरूको रक्षा गर, गरीब र थिचोमिचोमा परेकाहरूको न्याय गर। ४ दुर्बल र दरिद्रहरूलाई छुटाओ, दुष्टहरूका हातबाट तिनीहरूलाई छुटकारा देओ। ५ तिनीहरूको न ज्ञान छ, न समझ, तिनीहरू अन्धकारमा यताउता डुल्छन्। पृथ्वीका सारा जग नै हल्लिएका छन्। ६ मैले भनें, "तिमीहरू देव हौ, र तिमीहरू सबै सर्वोच्चका छोराहरू हौ।" ७ तापनि तिमीहरू मानिसहरूझैँ मर्नेछौ, र अरू शासकझैँ तिमीहरूको पतन हुनेछ।" ८ हे परमेश्वर, उठ्नुहोस्, पृथ्वीको न्याय गर्नुहोस्, किनकि सारा जातिहरू तपाईंको उत्तराधिकार हुन्।`  

परमेश्वरले इस्राएली राष्ट्र वा जातिलाई समृद्धि, सम्पन्नता र व्यवस्थित समाज निर्माण गर्न विभिन्न समयमा विभिन्न नीतिनियम र निर्देशनहरू दिनुभएको थियो। तर इस्राएल राष्ट्रले ती नीतिहरू पालन गरेर जिओस् भन्ने परमेश्वरको योजनालाई बिथोली दिए अर्थात् उहाँको अपेक्षा अनुसार चल्न इस्राएलीहरू असफल भए। परमेश्वरतिर नजर लाएर चल्नुको सट्टा बरू तिनीहरूको वरिपरिरहेका देश, सभ्यता र समाजतिर लागेर तिनीहरूको नक्कल गर्न चाहे। ती नक्कलहरूमा आफूभन्दा विभिन्न कारणबस कमजोर भएकाहरूलाई थिचोमिचो गर्ने, अन्याय गर्ने, सताउने, हेप्ने, दवाउने र शोषण गर्ने प्रवृत्तिहरू थिए। बडा हाकिमहरू, न्यायधिसहरू, नेता र अगुवाहरू अरूको खुट्टा तानेर आफ्नो भाऊमात्र खोज्ने खालका थिए। भ्रष्टाचारको जरो गाडेर मानिसहरूलाई पैसाको लोभमा आफ्नो पक्षमा लिएका थिए। विधिको शासनबिना नै ती अगुवा तथा नेताहरूको बोली नै फैसला हुने भएकोले र अदालतको अस्तित्व नभएकोले सर्वसाधारण जनता, गरिब र विशेष गरेर अन्यायको मारमा परेकाहरूलाई सुरक्षा नदिइकन ती नेता र अगुवाहरूले नागरिकलाई शोषणको मारमा पारेका थिए। त्यस भयाभबह अन्याय, शोषण र विधिबिनाको शासनको परिस्थितिलाई भजन ८२ले खुलेआम सम्बोधन गरेको पाइन्छ। परमेश्वर सर्बोच्न न्यायधिस वा न्यायकर्ता हुनुहुन्छ भनेर उहाँको स्थानको वयान गर्दै उहाँले दिनुभएको नीतिनियममा अर्थात् विधिको शासन अनुसार न्यायधिस, अगुवा र नेताहरू चल्नुपर्ने कुरा चित्रण गर्दछ। यिनीहरूको न्याय परमेश्वरले गर्नुहुन्छ भनेर पनि उक्त भजनले ठोकुवा गर्दछ। समाजमा अग्रजणी भूमिका खेलेर अगुवा, नेता र न्यायकर्ता हुनगएकाहरू "परमेश्वरकै मातहतमा न्याय गर्न नियुक्ति गरिएका थिए" -एलेन जी ह्वाइट, प्रोफेटस् एण्ड किङ्गस् पृ. १९८बाट रूपान्तरित। जुन पद र स्थानमा ती अगुवाहरूलाई (धार्मिक अगुवाहरू नै किन नहुन्) स्थापना गरिएका थिए तिनीहरूले परमेश्वरको मातहतमा रहेर उहाँको प्रतिनिधिको रूपमा काम गर्नुपर्ने थियो। संसारका न्यायकर्ता वा नेतृत्ववर्गले परमेश्वरको न्यायलाई अनुकरणीय उदाहरणको रूपमा लिएर यस संसारको शासन प्रणाली चलाउनुपर्थ्यो भन्ने यस भजनको लेखकको दृष्टिकोण थियो। जुनसुकै रूपमा न्याय गर्ने, अन्याय गर्ने, अरूलाई कमजोर ठानेर थिचोमिचो गर्ने आदि सबैको न्याय परमेश्वरले गर्नुहुनेछ भनेर भजन ८२ले खुलासा गर्दछ।

परमेश्वरले नै छिटो हस्तक्षेप गरून् भनेर संसारको विषम् समाजको परिस्थितिलाई सम्बोधन गर्दै यो भजन अन्त्य गरिएको छ। राष्ट्रमा भइरहेका अन्याय, अत्याचार, आतङ्क, शोषण आदिलाई अन्त्य गर्न भजनको लेखकले परमेश्वरसँग माग गर्दछन्। अरू भजनहरूमा जस्तै यो भजन पनि दवाएर राखिएका आवाजहरूको निम्ति आवाज भएर प्रस्तुत गरिएको छ। विभिन्न अन्याय प्रणालीहरूको मुनि रहेर बस्न र काम गर्न वाध्य भएका विपन्न, शोषित, पिछडिएका, दविएका, जातभातको नाउँमा तिरस्कार गरिएका आदिहरूका आवाजहरू दवाएर राखेतापनि परमेश्वरको सामु ती आवाजहरू विलय भएको छैन भनेर भजन ८२ले व्यक्त गर्दछ।

सर्वोच्च न्यायकर्ता, सारा जगतका सार्बभौमशासक र संसारका सबै राष्ट्रहरूको शासक परमेश्वरसँग आफ्नो स्थानबाट अन्यायको चपेटामा परेकाहरूलाई न्याय गर्न भजन ८२को लेखकले बिन्तिभाऊ गर्दछन्। त्यो बिन्ति चढाउन उहाँभन्दा अर्को उच्च अदालत र आधिकारिक व्यक्ति छैन।

यस भजनको उल्लेखनीय पक्षलाई मनमा राख्नु जरुरी छ। संसारका शासकवर्गहरूले तिनीहरूको अदालतमा गरिब, दु:खी, थिचोमिचोमा परेका, दिनहीन, शोषित, कमजोर आदिका आवाजहरू नसुनेतापनि (प्रायजसो यस संसारको प्रणाली यस्तै छ) तिनीहरूको मामिला पेश गर्न र सहायता माग्न कसैले छेक्न नसक्ने अझै पनि सर्वोच्च अदालत (वा पुनरावेदन) वा न्यायधिस हुनुहुन्छ भनेर भजनले आश्वस्त पार्दछ।

हाम्रो विभिन्न जीवनकालमा हामी आफै पनि विभिन्न अन्यायहरूको शिकार भएका छौँ। फेरि त्यसैसमयमा जानिनजानी कतिपय समयमा हामी आफै पनि आफ्नो भाऊ खोज्न, फाइदा खोज्न, स्वार्थपूर्ति गर्न र प्रतिष्ठालाई कायम गर्न अरूमाथि अन्याय गरिरहेका पनि हुनसक्छौँ। भजन ८२ जस्ता भजनहरूलाई केलाएर पढ्यौँ भने तिनीहरूभित्र यस्ता तिक्ष्ण ज्ञान, बौद्धिक वास्नाहरू पाउँछौँ जसले हामी दविएका हौँ कि हामीले अरूलाई दवाएका हौँ भन्ने जानकारी दिँदछ। अन्यायी अत्याचारी कठोर न्यायधिस वा अगुवाहरूप्रति परमेश्वरको गहिरो चासो छ किनभने तिनीहरू पनि उहाँकै छोराछोरी हुन् साथै तिनीहरूले न्यायोचित जीवन बिताएर सुमार्ग रोजुन् भन्ने उहाँको चाहना छ (भजन ८२:६)। त्यसकारण अन्यायी, अत्याचारी र अरूलाई दवाउने मनोवृत्ति भएकाहरूको निम्ति पनि भजनले आशा प्रदान गर्दछ। तर कुन नीतिमा चल्ने भन्ने आत्मनिर्णयको अधिकारालाई लत्याएर परमेश्वरले जबरजस्ती गर्नुहुन्न। यदि कोही परिवर्तन भएर आदर्शको जीवन बिताउन चाहन्छ भने उसलाई परमेश्वरले अवसर दिनुहुन्छ।