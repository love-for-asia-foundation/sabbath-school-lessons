---
title:  कथा
date:   26/07/2019
---

#### ९० पाउण्ड वा ४५ किलोग्राम घटाउने

_हेरिक डन सिओप, ४६, सोलोमन टापुहरू_

हेरिक डन सिओप सेभेन्थ-डे एडभेन्टिस्ट घरमा हुर्केका थिए। सोलोमन टापुहरूको देशमा उनी कराते, कुङ्गफु जस्ता कुस्ती खेल्ने खेलमा निपूर्ण हुँदैथिए। साउथ पासिफिक खेलमा उनले सोलोमन टापुहरूको देशको प्रतिनिधित्व गर्दै टहिटीमा खेल खेलेका थिए। त्यसपछि साउथ पासिफिक खेलमा उनले आफ्नो देशको प्रतिनिधित्व गर्दै फिजीमा खेलेका थिए। ती खेलहरूमा उनले धेरै तक्माहरू पाएका थिए।

त्यसपछि उनी भवनहरूको नक्सा बनाउने काममा व्यस्त भए। उनले विवाह गरे र उनी चार जना छोराछोरीहरूको बुबा भए। उनले येशूलाई विश्वास गरेतापनि बाइबल कहिलेकाहीँमात्र पढ्थे र चर्च पनि कहिलेकाहीँमात्र जान्थे। जब उनी ब्यायाम गर्थे तब उनी हस्टपुष्ट थिए। तर पछि उनले जङ्कफुड अर्थान् हल्का खानाहरू खान थाले। तारेका माछा, आलुचिप्स, सेकुवाको साथै कोकाकोला पनि पिउन मन पराउन थाले। खेल खेल्न छोडेको एघार वर्ष भइसकेको थियो। आफ्नो शरीरप्रति ध्यान नदिएकोले उनको जिऊ बढ्दै मोटो हुन थाल्यो। उनको वजन २३० पाउण्ड अर्थात् १०५ किलो भयो। खास उनको तौल १४५ पाउण्ड वा ६५ किलोमात्र हुनुपर्थ्यो।

एक दिन हेरिकको बायाँ पाइताला दुख्न थाल्यो। एक हप्तापछि त्यो दुखाई पाइतालाबाट माथि खुट्टामा सर्न थाल्यो। अस्पतालमा गएर औषधी गरे तैपनि उनलाई निको भएन। आखिरमा उनी हिँड्नै नसक्ने भए।

हेरिक अत्यन्तै चिन्तित भए। आफ्नो खुट्टामा रगत नबगेको उनले चाल पाए। जब उनले आफ्नो खुट्टा गुमाउनुपर्नेछ भनेर चाल पाए। अनिमात्र उनले परमेश्वरलाई सम्झे। अनि उनले धेरै वर्षपछि परमेश्वरसँग प्रार्थना गरे, "हे प्रभु मलाई यो रोग निको पारिदिनुहोस्। म डाक्टरहरूकहाँ जान्छु कसैले पनि निको पार्न सकेको छैन।"

उनले प्रार्थना गरेको केही समयपछि उनको एक जना वृद्ध आफन्त उनको घरमा ढकढकाउन आइपुगे। हेरिक होनियार भन्ने सहरमा बस्दथे। त्यो शहर सोलोमन टापुहरूको राजधानी हो। भित्री मनमा हेरिकलाई भेट्न मनलाग्यो भनेर ती आफन्तले भने। हेरिकको अवस्था देखेपछि उनी किन हिँड्न सकेनन् भनेर सोधे। हेरिकले आफ्नो खुट्टा दुखेको र कसैले पनि निको पार्न नसकेको बताए। "म तिमीलाई सहयोग गर्ने कोशिश गर्छु" ती आफन्तले भने। उनले तिन हप्तासम्म दिनदिनै हेरिकलाई घरेलु स्वास्थ उपचार दिन थाले। त्यसपछि उनी उठ्न थाले तर हिँड्नचाहिँ सकेका थिएनन्।

"तिम्रो खुट्टाको माशपेशी धेरै कमजोर भयो। तिमीले खुट्टाको ब्यायाम वा बलियो पार्न हल्लाउने गर्नुपर्छ" उनले भने। त्यसपछि बिस्तारै ऊ निको हुन थाल्यो। हेरिकलाई परमेश्वरले निको पार्नुभएकोले उनले प्रार्थना गरे, "हे प्रभु, मेरो जीवन तपाईँमा समर्पण गर्छु। यसलाई तपाईँले चलाउनुहोस्। म अरूको निम्ति आशिष हुन चाहन्छु। मेरो जीवनमा तपाईँको योजना देखाइदिनुहोस्।"

प्रार्थना पछि आफ्नो मोटोपना हटाउनुपर्छ भन्ने महसुस गरे। राती उनी राम्रोसँग सुत्न सकेका थिएनन्। त्यसले गर्दा उनका पिठ्युँ दुखेको थियो। जब उनी हिँडथेँ तब उनलाई सास फेर्न गार्हो हुन थालेको थियो। आफ्नो मोटोपनाले गर्दा खुट्टा दुख्न थालेको उनले महसुस गरे।

तर आफ्नो मोटोपना कसरी घटाउने त? उनले एलेन जी ह्वाइटको "काउन्सिल अन डायट एण्ड फुडस्" वा ×खानेकुराको बारेमा सल्लाह" भन्ने किताब पढ्न थाले। खानाको लोभले नै गर्दा संसारमा पाप आएको कुरा पढ्दा उनलाई अचम्म लाग्यो। उनले यो पढे, "खानाको लोभले हाम्रा पहिला पुर्खा आदम र हव्वाले अदनको बगैँचा गुमाए। यदि हामी यस संसारमा अदनको बगैँचाको अनुभव गर्न चाहन्छौँ भने हामीले पनि खाने कुरा र त्यसको तिब्र चाहनालाई बलियोसँग नियन्त्रण गर्नैपर्छ" (पृ. ५९बाट रूपान्तरित)।

हेरिकले आफ्नो खानेकुरामा ठूलो परिवर्तन गरे। उसले जङ्क फुडहरू खान छोडे। अनि धेरै संघर्षपछि कोकाकोला, चिया जस्ता क्याफिन भएको पेय पदार्थ पिउन छोडे। उनले चिनी र दुधबाट बनेका पदार्थहरू खान छोडे। बेलुका ४ बजेपछि खाना नखाने पनि प्रयास पनी गरे। अनि पेटभरि टन्न नखाने कुराको पनि निधो गरे। त्यसको साथै उनले ब्यायाम पनि गर्न थाले। उनी दिनदिनै हिँड्न थाले र घरमै हातखुट्टा हलाउने ब्यायामहरू गर्ने गर्न थाले।

उनको त्यस प्रयासले १२ महिनाभित्रै ९० पाउण्ड अर्थात् ४० किलो घट्यो। त्यो ओजन उनको निम्ति ठिक थियो। आफू स्वस्थ भएको उनले महसुस गरे र कुस्ती खेल्ने बेलामा चलाउन नसकेको शरीरका अरू अङ्गहरू पनि हल्लाउन थाले।

दुई वर्षपछि अहिले हेरिक ४६ वर्षको भए र उनी अहिले एउटा एडभेन्टिस्ट सभाघरमा टापुमा रहेका मानिसहरूको निम्ति शरीरलाई स्वस्थ बनाउने कक्षाहरू सित्तैँमा संचालन गर्दैछन्। उक्त ठाउँमा हप्ताको चार दिन बिभिन्न सम्प्रदायका २०० जना मानिसहरू स्वस्थ रहन सिक्न आउँछन्। आफ्नो देशको स्वास्थ्य मन्त्रालय अन्तर्गत असल स्वास्थको बारेमा सेमिनार वा सभाहरू गर्छन्। उनी एलेन जी ह्वाइटको सल्लाह अनुसार आफू चलेको दावी गर्छन्। उनको सहयोगले धेरै मानिसहरूको मोटोपना घटेको छ र फूर्तिलो भएको उनले देखेका छन्।

"परमेश्वरले यही कामको निम्ति प्रयोग गर्नुभएको मैले महसुस गरेको छु। यसले मेरो आत्मिक जीवन पनि मजबुत भएको छ। मलाई आशिष दिनुभएकोमा म परमेश्वरलाई धन्यवाद दिन्छु। सानै भएपनि म अरूको निम्ति आशिष हुन पाएको छु" अत्यन्तै हँसिलो भएर यी लेखकलाई आफ्नो भावना हेरिकले व्यक्त गरे। 

यस त्रैमासिक भेटीको केही भाग सोलोमन टापुहरूमा चलाइएको "१०,०००खुट्टाका औँलाहरू बचाऔँ" भन्ने अभियानको निम्ति सहयोग गरिनेछ जुन डिसेम्बर २०१७मा सुरू भएको थियो साथै हेरिकको सामुदायिक ब्यायाम प्रोग्रामको निम्ति पनि सहयोग हुनेछ। मधुमेह अर्थात् चिनीको रोग लागेका मानिसहरूको खुट्टाको औँला काट्नु पर्ने कार्य त्यस क्षेत्रमा साधारण भएको छ। 

_-आन्ड्रु मेकचेसनी_