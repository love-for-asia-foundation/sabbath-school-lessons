---
title:  राजाका प्रतिज्ञाहरू
date:   23/07/2019
---

`भजन १०१ अगुवा, न्यायधिस, नेता र समाजका अग्रजहरूको निम्ति लेखिएको भएतापनि हामी हाम्रो जीवनको जुनसुकै स्थानमा रहेतापनि त्यस भजनमा लेखिएको महत्त्वपूर्ण सरसल्लाहलाई हामीले आत्मसात् गर्नु किन जरुरी छ? हेर्नुहोस्: "१ म तपाईंको प्रेम र न्यायको गीत गाउनेछु, हे परमप्रभु, म तपाईंको प्रशंसा गाउनेछु। २ म निर्दोष जीवन बिताउनलाई होशियार रहनेछु। तपाईं मकहाँ कहिले आउनुहुने? म आफ्नो घरभित्र शुद्ध आचरणको जीवन बिताउनेछु। ३ मेरो आँखाको सामुन्ने कुनै नीच कुरा म राख्नेछैनँ। पथभ्रष्ट भएकाहरूका कामलाई म घृणा गर्छु, तिनीहरू मसित टाँसिनेछैनन्। ४ कुटिल मति भएका मानिसहरूबाट म टाढ़ा रहनेछु। कुनै खराबी कामसित म केही सम्बन्ध राख्नेछैनँ। ५ जसले आफ्नो छिमेकीको निन्दा गुप्तमा गर्दछ, त्यसलाई म नाश गर्नेछु, अभिमानी दृष्टि भएको र घमण्डी हृदय भएकालाई म सहनेछैनँ। ६ मेरो कृपादृष्टि देशका विश्वासयोग्य जनहरूमाथि रहनेछ, ताकि तिनीहरू मसित वास गरून्। त्यो जो निर्दोष मार्गमा हिँड्दछ, त्यसले मेरो सेवा गर्नेछ। ७ छलकपट गर्ने मानिस मेरो घरमा बस्न पाउनेछैन, झूट बोल्ने मानिस मेरो नजरको सामुन्ने रहन पाउनेछैन। ८ देशका सबै दुष्ट जनहरूलाई हरेक बिहान म नष्ट पार्नेछु, परमप्रभुको सहरबाट दुष्ट काम गर्नेहरू सबैलाई म नष्ट पार्नेछु।"`  

भजन १०१ विशेष गरेर राष्ट्रका अगुवा वा शासकवर्गहरूको निम्ति लेखिएको हो। जब दाउद राजाको राज्यकालको सुरूभयो त्यसबेला परमेश्वरसँग आफ्नो प्रतिवद्धता देखाउँदै देशमा अमनचैन राख्न उनले यो भजन रचेका थिए भन्ने बाइबलका विद्वानहरूको राय छ। जब उनलाई राजा घोषित गरिएको थियो त्यसबेला उनले शपथ खाएको वचनहरूबाट यी शब्दहरू रूपान्तरित गरिएर कोरिएका हुनसक्छन्। आफू योद्धा साथै आफूलाई सेनापति नियुक्त गरिएका आफ्नै ससुरा राजाबाट भूमिगत जीवन बिताउनुपर्दा अन्यायी राजाले राष्ट्र र उनको परिवारलाई कसरी क्षतबिक्षत पार्न सक्छन् भन्ने राजा दाउदको अनुभव थियो। आफ्नो ससुरा वा अरू कुनै शासकहरूभन्दा आफू फरक हुने निर्णय दाउदले गरेका थिए।

यस अध्ययन पुस्तक अध्येताहरूमा कोही राजनैतिक, राष्ट्रिय नेता वा धार्मिक अगुवा हुनसक्छ। तर हामी जो भएतापनि कुनै न कुनै समयमा वा कोही र कसैलाई हाम्रो जीवनले प्रभाव पार्न सक्छ वा उत्साह दिन सक्छ।  हामीहरूको काम गर्ने जीवनशैलीद्वारा, कार्यालयमा, सामाजिक सेवामा संलग्नतामा, परिवारमा वा चर्चमा हाम्रो उपस्थितिले अरूलाई कुनै न कुनै रूपमा छोइरहेका हुन्छौँ वा प्रभाव पारिरहेका हुन्छौँ। घर, चर्च समाजमा अगुवा वा नाइके बन्ने अवस्थामा सम्झिनुपर्ने सल्लाहलाई एलेन जी ह्वाइटले टिप्पणी गर्दै लेख्छिन् "घरपरिवारबाट पारिने प्रभावलाई सुरक्षा गर्ने जिम्मेवारी व्यक्तिले दाउदले भजन १०१मा उल्लेख गरेका आफ्ना शपथहरू घरपरिवारबाट पारिने प्रभावलाई सुरक्षा गर्ने जिम्मेवारीलाई व्यक्तिले आफ्नो पनि शपथ हो भनेर मान्नुपर्दछ।"- काउन्सिल टु पारेन्ट्स, टिचरस, एण्ड स्टुडेन्टस, पृ. ११९बाट रूपान्तरित।

भजन १०१मा उल्लेख गरिएका नीतिहरूलाई हामीले सदैव सम्झनुपर्छ। 

हामी चाहे अगुवाको भूमिका खेलिरहेका हौँ वा हामीले प्रभाव पार्ने जुनसुकै क्षेत्रमा रहेतापनि त्यहाँ कार्यान्वयन गर्न आवश्यक ठान्नुपर्छ।

आफ्नो नेतृत्वको प्रतिष्ठालाई कायम गर्न परमेश्वरको दया, करुणा र न्यायको जगमाथि आफ्नो नीतिको निर्माण गर्ने र परमेश्वरलाई दिनुपर्ने सम्मानलाई शिरोपर गरिरहने प्रतिवद्धता दाउदले भजन १०१ व्यक्त गरेका छन्। आफ्नो जीवनमा र कार्यकालमा त्यस भजनमा उल्लेख गरिएका नीति र स्वभाव वा दस्तावेजहरू पालन गर्न र सिक्न उनले प्रयास गरेका थिए। यी नीतिहरूलाई आफ्नो जीवनमा सुचारु राख्न उनले केही कदमहरू चाल्नुपर्थ्यो। गलत काम गर्ने प्रवृत्ति र प्रलोभनबाट, भ्रष्ट चरित्रबाट र बेइमान हुने स्वभावबाट अलग बस्न वा तिनीहरूको प्रतिरोध गर्न दाउदले आफ्नैतर्फबाट कठोर कदम चाल्नुपर्थ्यो। कोही पनि मानिस अगुवा हुँदा, नेतृत्व गर्ने लगाम चलाउँदा वा शक्तिसम्पन्न हुँदा उसलाई धरापमा पार्ने तत्वहरू विशेष गरेर ती नै हुन्।

जे न्यायोचित र ठिक छ्न् तिनीहरूको बारेमा उचित र असल सरसल्लाह लिनु दाउदले आवश्यक ठानेकाले इमान्दार, भरपर्दो र असल चरित्र भएका सल्लाहकारहरू नियुक्त गर्ने प्रतिवद्धता व्यक्त गर्दछन्। आफ्ना जनता, आफूसँग काम गर्ने र आफ्नो निम्ति काम गर्नेहरूलाई न्याय र करुणा दिने वा दया देखाउने छाप उनको नेतृत्वमा हुनेछ भनेर दाउदले शपथ खाएका थिए।

`हामी अगुवा वर्गमा नहौँला, हामीमा सल्लाहकार र कर्मचारीहरू राख्ने हैसियत नहोला, तैपनि हामीले हाम्रो जीवनलाई कुन ढाँचामा ढाल्ने जसले गर्दा आवश्यक परेकाहरूलाई हाम्रो न्याय र करुणा देखाउन सक्ने अवसर मिलोस्?`