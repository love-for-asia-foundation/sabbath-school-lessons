---
title:  "Псалми: гімни надії для пригноблених"
date:   21/07/2019
---

Як було зазначено, Бог бачить і чує людей, які перебувають у тяжкому становищі й відчувають потребу. Найчастіше в псалмах ми чуємо благання тих, хто довіряє Богу, але не бачить правосуддя. Несправедливість і утиск, на які нарікають у цих гімнах люди, що їх зазнали, здавалося б, перекреслюють твердження про доброту, справедливість і силу Бога.

Проте це пісні тих, хто продовжує прославляти Бога. Їхнє життя і віра не згасли. Надія ще живе в серцях, і Богу необхідно заступитися, перш ніж стане надто пізно і зло тріумфуватиме, знищивши пригноблених. Псалмисти намагаються подолати розрив між заявою про свою віру і життєвими випробуваннями.

`Прочитайте Псал. 9:8-10, 14-21. Чи можете ви собі уявити обставини, у яких перебував Давид – автор цього псалма? Чи відчуваєте ви конфлікт між його вірою в Божу милість і його станом у той момент? Як вам вдавалося зберегти віру в часи суворих випробувань?`

У книзі Псалмів вказано на єдине розв’язання такого конфлікту – на надію й обітницю про Божий добрий і найсправедливіший суд. Може здаватися, що зло і несправедливість тріумфують у сучасному світі, проте Бог судитиме злодіїв і нечестивих. Їх наздожене відплата, а скривджені та пригноблені будуть відновлені і відроджені.

У книзі «Роздуми про псалми» К. С. Льюїс описує своє початкове здивування з приводу сильного бажання Божого суду і пов’язаного з ним натхнення, які неодноразово висловлюють псалмисти. Зазначивши, що сьогодні багато читачів Біблії схильні побоюватися суду, Клайв Льюїс пише про первинне уявлення євреїв про суд: «Лише тоді зможе домогтися правди сила-силенна несправедливо скривджених людей. Звичайно, вони суду не бояться. Ці люди знають, що справа їхня – справедлива. Однак хто їх вислухає, доки не прийде Бог?» (К. С. Льюїс. Роздуми про псалми, с. 11).

Навіть сьогодні, зазнаючи страждань і розчарувань, усі пригноблені можуть знайти надію, читаючи книгу Псалмів.

`Чому думка про Божий суд має викликати у нас не побоювання і страх, а позитивні емоції?`
