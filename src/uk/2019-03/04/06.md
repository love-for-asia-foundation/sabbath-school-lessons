---
title:  "Книга Приповістей: милосердя до нужденних"
date:   25/07/2019
---

Книга Приповістей як збірник мудрих висловів порушує широкий спектр тем і говорить про життєвий досвід. Тут ми знаходимо роздуми про бідність, багатство, достаток, справедливість і несправедливість. Ці питання розглянуто різнобічно. Життя не завжди легке й просте, і книга Приповістей попереджає про наслідки рішень кожної людини, зокрема тих, хто вірний Богові.

`Прочитайте і порівняйте Прип. 10:4; 13:23, 25; 14:31; 15:15,16; 19:15, 17 і 30:7-9. Що в цих текстах повідомляється про багатство, бідність і допомогу нужденним?`

У книзі Приповістей підкреслені особлива турбота й увага Бога до бідних і уразливих. Іноді люди бідні через обставини, неправильні рішення або експлуатацію, утім, незалежно від причин їхнього тяжкого становища, Господь, як і раніше, залишається їхнім Творцем (див. Прип. 22:2) і Захисником (див. Прип. 22:22, 23). Ніхто не повинен пригнічувати цих людей або використовувати їх задля власного зиску, яких помилок вони б не припускалися.

Хоча книга Приповістей пропонує нам краще життя за умови, що ми оберемо мудрість і покору Богу, багатство не завжди є результатом Божого благословення. Важливішим ціннішим аспектом у кінцевому підсумку є вірність Богу, а не матеріальні блага: «Ліпше мале справедливе, аніж великі прибутки з безправ’я» (Прип. 16:8). «Краще небагато з правдою, аніж великі прибутки, здобуті несправедливістю» (Прип. 16:8, переклад Р. Турконяка).

У книзі Приповістей порушується ще одне важливе питання – чесність у бізнесі, управлінні та правосудді (див. Прип. 14:5, 25; 16:11-13; 17:15; 20:23; 21:28; 28:14-16). Приповісті не тільки стосуються нашого життя, але й дають уявлення про те, як загалом повинно функціонувати наше суспільство на благо всіх людей, зокрема тих, які потребують особливого захисту. Знову звучить нагадування про те, що люди, зайняті керівництвом і управлінням, повинні працювати з Божою допомогою (див. Прип. 8:15, 16) і виявляти співчуття й милосердя до обтяжених горем.

`Жаліти тих, хто опинився в скрутному становищі, – не складно. Як ми можемо перетворити почуття жалю на дієву допомогу?`
