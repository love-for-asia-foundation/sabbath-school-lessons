---
title:  Місіонерська історія
date:   26/07/2019
---

#### Місіонерський позашляховик
_Ендрю Мак-Чесні, Адвентистська місія_

Припаркувавшись біля будинку в США, Джо Марчелліно зауважив, як від його позашляховика по дорозі тонкою цівкою тягнеться слід мастила.

— Погані справи! — зітхнувши, сказав він своїй дружині С’юзен.

Джо, 33-річний фахівець з інформаційних технологій головного офісу Церкви адвентистів сьомого дня в Сілвер-Спрінг, штат Меріленд, вирішив звернутися по допомогу до свого друга Еріка Армеро. Той визначив, що мастило витікало з фільтра, і повідомив, що ремонт двигуна коштуватиме приблизно три тисячі доларів.

Джо та С’юзен нещодавно одружилися, і на їхньому рахунку в банку була потрібна сума. Проте Джо не хотів витрачати ці гроші на ремонт позашляховика, тому що подружжя ще не встигло вчасно повернути десятину за попередні три місяці — півтори тисячі доларів. У С’юзен не виникло навіть найменших вагань.

— Передусім ми повинні віддати свій борг Богові, — твердо сказала вона.

Джо та С’юзен помолилися й вирішили спочатку повернути десятину, а вже потім розв’язувати проблему з ремонтом автомобіля.

Після того як молоде подружжя ухвалило рішення, Ерік порадив товаришеві зателефонувати на станцію техобслуговування, де він міняв мастило незадовго перед поломкою. Той так і зробив. Фірма відправила свого механіка до Джо додому й після діагностики автомобіля запропонувала на вибір безплатний ремонт двигуна або грошову компенсацію заподіяної шкоди в розмірі 3000 доларів. Джо вважав за краще взяти гроші.

Він попросив іншого друга, механіка Білла Броді, полагодити його двигун. Ремонт обійшовся Джо в 1500 доларів. На його подив, компенсації, виплаченої станцією техобслуговування, було достатньо, щоб покрити витрати на ремонт машини й повернути десятину.

Білл порадив другові швидше продати позашляховик, оскільки він може зламатися будь-якої миті. За декілька днів Уейн Калб, директор із закупівель головного офісу Адвентистської церкви, запитав Джо, чи не хоче він продати свій автомобіль.

— Місіонер з Африки попросив купити саме таку модель позашляховика, як у тебе, — додав він.

Джо чесно розповів історію своєї машини, але Уейн був готовий ризикнути. Він заплатив Джо прийнятну ціну й переправив автомобіль до Африки. На той момент пробіг позашляховика становив 64 тисячі кілометрів.

Через півтора року Уейн запитав Джо:

— Ти пам’ятаєш свій автомобіль? На сьогодні його пробіг – понад 160 тисяч кілометрів.

— Слава Богові! — зрадів Джо. — Я не думав, що він прослужить так довго.

Ще за два роки Уейн оголосив, що пробіг позашляховика сягнув уже понад 320 тисяч кілометрів. Потім – 480 тисяч! Джо був приголомшений…

— Це Господь тримає його на ходу для того місіонера, — з упевненістю сказав він.

Сьогодні Джо 61 рік, і він ділиться тим досвідом, який дав йому урок про служіння та десятину. «Господь відповів на наші потреби, коли ми з дружиною вирішили віддати свої перші плоди Йому, — згадує Джо. — Бог не тільки допоміг у розв’язанні наших проблем, а й задовольнив потреби місіонера в Африці». Позашляховик став благословенням і прослужив ще багато років.