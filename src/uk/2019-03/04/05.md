---
title:  Ходіння з Господом
date:   24/07/2019
---

У міру наближення до кінця книги Псалмів хвалебних вигуків стає дедалі більше. Останні кілька псалмів починаються з простого повеління: «Хваліть Господа!». Перший з них – Псалом 147 – особливо виокремлює турботу Бога про бідних і пригноблених як головну причину для прославлення.

`Прочитайте Псал. 147. Яка вістка міститься для нас у псалмі? Про що говорить Бог в уривку Псал. 147:5-9?`

У наведеному псалмі Бог постає не тільки як Творець світу (див. Псал. 147:6), а й як Суддя, Податель, Спаситель, Зцілитель, Помічник і Захисник. Усі види Його діяльності спрямовані на людей, які потребують допомоги. Це натхненне бачення того, що Бог робить і бажає здійснити в нашому особистому житті та житті всього людства.

Іноді ми думаємо, що повинні піклуватися про нужденних тому, що так сказав Господь. Проте в Псалмі 147 сказано, що Бог уже давно виконує цю роботу в нашому житті, а нас запрошує приєднатися до Нього. Допомагаючи бідним, пригнобленим і хворим, ми сприяємо Божій роботі та досягненню Його цілей. Немає більшого привілею, ніж працювати з Богом на Його ниві, виконуючи справи, описані в Псалмі 147.

Однак така співпраця приносить користь і нам. Хрис­ тияни часто говорять про свої пошуки Бога і бажання мати тісніші взаємини з Ним. Уривок Псал. 147:7-9 й інші тексти Святого Письма вказують на те, що найдієвіший спосіб знайти Бога – приєднатися до виконання Його діл. Якщо Господь трудиться, щоб підняти бідного, хворого і пригнобленого, то й ми повинні працювати з Ним. «Христос прийшов на нашу Землю жити й трудитися серед бідних і стражденних. Саме цим людям Він приділяв найбільше уваги. І сьогодні, в особі Своїх дітей, Він відвідує бідних і нужденних, полегшуючи їхнє горе і страждання.

Якби не було страждань і скрути, ми не могли б зрозуміти милості й любові Бога, не могли б пізнати співчутливого милосердного Небесного Отця. Євангеліє особливо прекрасне і зворушливе, коли його проповідують нужденним і знедоленим» (Е. Уайт. Свідчення для Церкви, т. 7, с. 226).

`Як служіння іншим може допомогти нам наблизитися до Бога? Поділіться особистим досвідом.`
