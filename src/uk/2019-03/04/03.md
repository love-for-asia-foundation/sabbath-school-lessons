---
title:  «Зроби що-небудь, Боже!»
date:   22/07/2019
---

`Прочитайте Псал. 82. Яка вістка міститься для нас у псалмі?`

Незважаючи на передбачені Богом правила і громадський порядок, ізраїльський народ неодноразово порушував закон, а їхній спосіб життя суперечив Божому задуму. Подібно до нших народів, вони легко стали на шлях несправедливості й гноблення. Правителі і судді дбали тільки про себе, а хню прихильність можна було купити за гроші. Позбавлені захисту і справедливого суду, прості люди, особливо бідні, зазнавали експлуатації.

Псалом 82 – відповідь на таку ситуацію. Бог постає в ролі Верховного Судді, Який судить правителів і навіть суддів народу. У цьому псалмі акцент зроблений на тому, що люди, призначені бути суддями на землі, повинні судити справедливо і бути під керівництвом Бога (див. Е. Уайт. Пророки і царі, с. 198). Вони підпорядковуються Йому і виконують свою роботу як Його представники. З погляду псалмиста, Боже правосуддя – зразок того, як має діяти земне правосуддя. Крім того, правосуддя Господа містить мірило, відповідно до якого буде проведений суд.

У заключній частині псалма лунає звернений до Бога заклик (див. Псал. 82:8), щоб Він втрутився і поклав край укоріненій у країні несправедливості. Подібно до багатьох інших, цей псалом висловлює зойк беззахисних і пригноблених несправедливою системою, у якій вони були змушені жити й працювати.

У Псалмі 82 ми бачимо звернення до Бога як до Верховного Судді, Володаря Всесвіту і всіх народів. Немає вищої інстанції, куди можна було б звернутися з таким проханням. Хоч у земних судах благання бідних і пригноблених доволі часто залишаються поза увагою, ми переконані: є справедливий Вищий суд нашого Господа, Який завжди допоможе всім, хто потребує Його захисту.

Іноді можна стати жертвою несправедливості, але в певних ситуаціях ми самі чинимо несправедливо й маємо з цього зиск. У Псалмі 82 кожен з нас здобуває розуміння і мудрість незалежно від того, належимо ми до пригноблених чи до гнобителів. Бог так само піклується про несправедливих суддів, називаючи їх Своїми дітьми й бажаючи, щоб вони змінили своє життя на краще (див. Псал. 82:6). Тому надія є навіть для тих, хто пригноблює, якщо вони дозволять Господу змінити їхні серця.
