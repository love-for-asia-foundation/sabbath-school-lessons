---
title:  Обітниці царя
date:   23/07/2019
---

`Прочитайте Псал. 102. Хоч він написаний для керівників, до якої важливої поради ми можемо дослухатися, незалежно від нашого статусу в суспільстві?`

Псалом 102 – псалом для лідерів. Вважають, що Давид написав його в перші дні свого правління над Ізраїлем. Цілком можливо, що до цього псалма увійшли обітниці, дані Давидом під час його сходження на престол. Він із власного досвіду знав, що тягар влади накладає велику відповідальність. Як воїн Саула, що втратив прихильність царя, Давид став свідком того, як володар країни, ступивши на хибний шлях, може завдати шкоди своїй родині й народу. Давид вирішив, що його правління буде зовсім іншим.

Далеко не всі здатні стати політичними або національними лідерами, однак у кожного з нас є певна роль у житті, завдяки якій ми спроможні впливати на інших і заохочувати х. Це може бути наша робота, сім’я або церква. Еллен Уайт пише: «Обітниці Давида, записані в Псалмі 102, повинні стати обітницями всіх, на кого покладена відповідальність оберігати від негативного впливу свої сім’ї» (Поради батькам, учителям і учням, с. 119).

Ми маємо бути готові при нагоді викласти ці принципи тим, хто керує нами. Кожен з нас, впливаючи на інших у тій чи іншій сфері, може застосовувати лідерські принципи Давида, які допоможуть стати благословенням для людей.

Головне для Давида – прославлення Бога за Його милість і справедливість (див. Псал. 102:1). Ці якості визначали дії Давида під час його царювання. Він бажав набути ці риси й виявляти їх у своєму житті та своїй праці. Тому Давид мав протистояти корупції, шахрайству й іншим зловживанням владою.

Усвідомлюючи, що не зможе діяти правильно без мудрих радників, Давид обіцяє знайти надійних помічників призначити чесних чиновників. Справедливість і милість мали ознаменувати його правління, поширюючись на тих, хто працював з ним і на нього.

`Як можна наповнити своє життя добрим впливом, що допоможе нам жити й керувати, виявляючи справедливість і милосердя до людей?`
