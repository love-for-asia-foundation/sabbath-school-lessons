---
title:  Два аргументи на користь суботи
date:   15/07/2019
---

`Прочитайте Вих. 20:8-11 і П. Зак. 5:12-15. Як представлені в текстах дві версії четвертої заповіді доповнюють одна одну?`

Пам’ять – важливий елемент у взаєминах, які Бог бажає відновити зі Своїм народом. В основі таких стосунків лежить стина про те, що Бог – наш Творець і Визволитель. Обидві ці ролі згадані в двох версіях четвертої заповіді, тому тісно пов’язані із суботою та її дотриманням.

Ізраїльтянам, які вийшли із землі, де переважала безліч фальшивих богів, необхідно було нагадати про істинного Бога як про Творця. Це важливе завдання виконувала субота. Надання додаткової порції манни в п’ятницю було яскравим прикладом Божої творчої сили. Роль Бога-Творця найяскравіше розкрита в четвертій заповіді в 20-му розділі книги Вихід.

А в книзі Повторення Закону (розділ 5) четверта заповідь відкриває нам Бога-Спасителя, Який дарував ізраїльтянам свободу і порятунок. Цю історію ізраїльтяни мали регулярно переказувати своїм нащадкам. Щосуботи вони особливим чином могли згадати пережиті події. Їхня перша історія – про звільнення з єгипетського рабства. Однак у міру того, як зростало їхнє розуміння Бога і дарованого Ним спасіння, субота також стала щотижневим символом і святом їхнього духовного спасіння.

Згадані два мотиви дотримання суботи були пов’язані з відновленням взаємин між Богом і Його народом: «І також дав Я їм Свої суботи, щоб були вони знаком поміж Мною та між ними, щоб пізнати, що Я Господь, що освячує їх» (Єзек. 20:12). Як ми вже говорили раніше, ці слова стосувалися не тільки ізраїльтян. Ґрунтуючись на таких взаєминах, вони мали створити новий тип суспільства, яке б проявляло милість до знедолених і було благословенням для всього світу.

«Тому наказав тобі Господь, Бог твій, святкувати суботній день» (П. Зак. 5:15). Дотримуючись суботи як пам’ятника творіння і викуплення, ми зможемо й надалі зміцнювати не тільки свої взаємини з Богом, а й з людьми. Господь милостивий до нас, тому й ми маємо бути добрими до інших.

`Як дотримання суботи справляє на нас позитивний вплив, роблячи більш добрими, турботливими і співчутливими людьми?`
