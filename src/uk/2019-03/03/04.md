---
title:  День рівності
date:   16/07/2019
---

Слід зазначити, що з усіх Десяти Заповідей саме четверта містить найдокладніші вказівки до виконання. Про це свідчить як книга Вихід (розділ 20), так і Повторення Закону (розділ 5). Якщо деякі заповіді записані лише двома словами, то четверта заповідь докладно пояснює, хто, як і чому повинен пам’ятати день суботній.

`Прочитайте Вих. 20:8-11. Що в уривку говориться про рабів, приходьків і навіть тварин? Що це означає?`

Заповідь про суботу характеризує підвищена увага до інших людей. Письменник Сігве К. Тонстед стверджує, що ця заповідь не має аналогів у всіх інших світових культурах. Своє твердження він аргументує тим, що «заповідь про суботу вибудовує пріоритети знизу догори, а не згори донизу, насамперед приділяючи увагу найслабшим і най­вразливішим членам суспільства. Ті, хто найбільше потребує відпочинку, – раб, чужинець і в’ючна тварина – виділені особливо. У спокої сьомого дня всі знедолені, зокрема і безсловесні тварини, знаходять благо» (The Lost Meaning of the Seventh Day, pp. 126, 127).

Заповідь зосереджує нашу увагу на тому, що субота – день, яким можуть насолоджуватися всі верстви суспільства. У світлі суботи ми всі рівні. Якщо ви роботодавець, то не маєте права змушувати ваших працівників працювати цього дня, тому що Бог і для них визначив день відпочинку. Якщо ви працівник, субота нагадує про те, що ви також створені й викуплені Богом, Котрий запрошує вас провести цей день по-особливому. Навіть ті, хто не належить до народу, що дотримується суботи, – «приходько твій, що в брамах твоїх» (Вих. 20:10), – усі повинні відчути благословення суботнього дня.

Ця ідея мала змінити менталітет ізраїльтян, чиї спогади про власний досвід рабства і відкидання були ще свіжі. Бог не хотів, щоб тепер, коли ізраїльтяни оселяться на новій землі, вони перейняли звички своїх колишніх гнобителів. Даючи євреям докладні закони для всього суспільства, Господь також встановив для них (і для всіх нас) особливе щотижневе нагадування про те, що перед Ним ми всі рівні.

`Як саме ви можете ділитися благословенням суботнього дня зі своїм оточенням? Як інші люди, перебуваючи у вашому товаристві, можуть відчути благословення від вашого дотримання суботи?`
