---
title:  Субота цілковитого відпочинку для землі
date:   18/07/2019
---

Субота доволі міцно вкоренилася в житті ізраїльського народу. Однак принцип, що лежав в основі дотримання суботи, поширювався не лише на один день тижня. Він також передбачав особливий спокій кожного сьомого року, а кульмінацією такого спокою був ювілейний рік, який святкували раз у 50 років.

`Прочитайте Левит 25:1-7. Що варте уваги в даних вказівках? Як саме ви могли б утілити цей принцип у своєму житті й роботі?`

Суботній рік давав нагоду землям сільськогосподарського призначення перебувати під паром протягом року (цього року ніхто нічого не сіяв, даючи змогу землі відновити свої ресурси). Така мудра ефективна землеробська практика широко відома, її застосовують досі в сільському господарстві.

Сьомий рік мав особливе значення і для рабів (див. Вих. 21:1-11). Якщо так траплялося, що когось із ізраїльтян продавали в рабство, його повинні були звільнити сьомого року. Так само непогашену заборгованість слід повністю списати наприкінці сьомого року (див. П. Зак. 15:1-11).

Як і у випадку з манною, яку Бог давав ізраїльському народу в пустелі, відмова від посіву протягом сезону також була актом довіри Богу. Урожаю, зібраного шостого року, було достатньо, аби задовольнити необхідні потреби суботнього року. Так само звільнення рабів і списання боргів були не тільки актом милосердя, а й проявом віри в могутність Бога, здатного задовольнити всі наші потреби. У певному сенсі люди мали зрозуміти, що їм не потрібно обмежувати нших, щоб забезпечити себе.

Принципи суботнього дня мали бути в тісному взаємозв’язку із життям ізраїльського суспільства загалом. Так само сучасне дотримання суботи має справляти перетворювальний вплив на наше життя в інші дні тижня. У практичному сенсі дотримання суботи – один із способів для виконання наказу Ісуса Христа шукати насамперед Божого Царства. «Знає-бо ваш Отець Небесний, що цього всього потребуєте… а це все вам додасться» (Матв. 6:32, 33).

`Який вплив дотримання суботи матиме на нас в інші шість днів тижня? Якщо ви жадібна, егоїстична і легковажна людина з неділі по п’ятницю, чи є сенс в тому, що ви інакші в суботу? Чи можливе взагалі таке роздвоєння?`
