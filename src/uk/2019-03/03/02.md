---
title:  Досить манни
date:   14/07/2019
---

У період єгипетського рабства змінилося кілька поколінь ізраїльтян. Гніт і жорстоке поводження привели їх до духовної і соціальної деградації, тому Господь, прагнучи відкрити Своєму народові кращий спосіб життя, дав їм закони для оптимального влаштування їхнього нового суспільства.

Такий ритм життя, що вироблений протягом сорока років мандрів пустелею і свідчить про піклування Бога про Свій народ, і мав стати частиною культури ізраїльського суспільства. Турботу було виявлено і в багатьох дивовижних чудесах, одним з яких стала особлива їжа – манна. Щоранку вона покривала землю навколо ізраїльського табору.

`Прочитайте Вих. 16:16-18. На вашу думку, яке значення має встановлена ​​міра манни для кожної людини?`

В уривку 2 Кор. 8:10-15 Павло посилається на цю історію як на приклад того, якою має бути жертовність християн: «У нинішній час ваш достаток хай їм допоможе в їхній нестачі, щоб і їхній достаток виручив вас у вашій нестачі: щоб існувала рівність» (вірш 14).

Важливий урок як для ізраїльтян, так і для нас полягає в тому, що Бог дав нам усе необхідне для повноцінного життя. Якщо ми візьмемо собі тільки те, чого потребуємо, і будемо готові розділити свій надлишок з іншими, тоді наш Господь про все подбає і задовольнить наші потреби. Збираючи тільки денну норму їжі, ізраїльський народ мав навчитися покладатися на Бога й вірити, що Він забезпечить прожиток і наступного дня. Перебуваючи в рабстві, пригноблений ізраїльський народ звик зосереджуватися на власному виживанні. Тепер Господь прагнув показати їм життя на основі довіри, щедрості й великодушності.

Слід зауважити характерну особливість цієї практики. Щоп’ятниці землю покривала подвійна міра манни, і лише цього дня люди мали зібрати додаткову кількість манни в ході приготування до суботи. Особливий продовольчий запас на суботу також навчав людей довіряти Господу всі свої потреби. Завдяки Божій милості ця додаткова міра манни давала змогу м цілком насолодитися благословеннями суботнього дня.

`Завдяки яким приготуванням у п’ятницю ми можемо повною мірою насолодитися тим, що Бог пропонує нам у суботу?`
