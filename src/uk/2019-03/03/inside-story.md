---
title:  Місіонерська історія
date:   19/07/2019
---

#### Укус змії, що став благословенням
_Вільсон Місапогу_

Сундар Рао, 27-річний робітник, який працював у полі, був заінтригований, коли в їхньому індійському селі з’явився світлошкірий чоловік і почав щосуботи читати з чорної книги про Бога-Творця. Новоприбулець виявився американським місіонером Теодором Флайцем.

Сундару подобалися біблійні історії, які розповідав місіонер, і юнак вирішив далі йти по життю з його Богом.

Роботодавець Сундара розлютився, коли той не вийшов на поле першої суботи. З кожною наступною неявкою його гнів тільки зростав. Удома на Сундара сердилися родичі через те, що він більше не брав участі в сімейних релігійних святах, зокрема поклонінні Нагі — богині змій. Через деякий час Сундар нарешті знайшов спокій, побудувавши власний будинок за струмком, що слугував кордоном села. У 29 років хлопець одружився, і в нього народилася дочка.

Якось роботодавець заявив, що йому необхідно вийти на роботу найближчої суботи.

— Після того як ваше богослужіння закінчиться, приходь на поле й допоможи порахувати тюки сіна, — зажадав він.

Сундар неохоче підкорився. Він приїхав на поле після заходу сонця, але доки ще не стемніло. Разом з іншими працівниками вони взялися рахувати тюки. Помітивши невеличкий тюк збоку, Сундар підсунув його до інших. За мить із тюка виповзла молода кобра, вкусила хлопця за ногу й швидко зникла.

Жодної медичної допомоги поблизу не було, і Сундар розумів, що скоро помре.

Жителі села не сумнівалися, що це богиня Нагі покарала його.

— Вона дуже зла на тебе, — говорили одні.

— Це все тому, що ти не послухався богів нашого села, — повторювали інші.

Сундар почав вкриватися потом. Ті родичі, що раніше уникали його, зібралися навколо нього й плакали. Усі безпорадно чекали, коли він заплющить очі й помре.

Утім, нічого не відбувалося. Минула година. Дві години. Покликали фахівця з укусів змій, щоб перевірити пошкоджену ногу. Той був приголомшений побаченим. Він заявив, що кобра встигла вкусити Сундара тільки верхніми зубами, а не отруйними іклами й, ніби злякавшись чогось, утекла.

Наступного дня жителі села з подивом зустріли здорового та щасливого Сундара.

— Охорона Бога того світлошкірого чоловіка врятувала його від укусу змії, — благоговійно вирішили вони.

Це був 1957 рік. Ставши очевидцями неймовірного дива, багато жителів села тоді приєдналося до Сундара в дотриманні суботи.

За п’ять років після тієї пам’ятної події в Сундара народився син, який ділиться зараз із вами цією дивовижною історією.

Сьогодні Гудем-Мадхаварам — повністю адвентистське село. У ньому пройшли навчальну практику 40 пасторів та євангелістів, а також безліч учителів і медичних працівників. Щосуботи всі жителі села залишають свої справи, щоб прийти на поклоніння Богові-Творцеві.

Лише сила Божа могла перетворити укус змії на благословення.

Вільсон Місапогу — виконавчий секретар Південно-Азійського дивізіону Церкви адвентистів сьомого дня, до складу якого входить Індія. Його батько помер у серпні 2017 року, коли йому було 77.