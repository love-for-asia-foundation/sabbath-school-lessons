---
title:  День зцілення
date:   17/07/2019
---

Початковий задум суботи та її дотримання був широким всеосяжним, однак тоді, коли Ісус прийшов на Землю, для багатьох релігійних лідерів субота стала чимось зовсім іншим. Замість того щоб бути днем ​​свободи і рівності, субота стала днем ​​людських правил і обмежень. Ісус Христос, Володар суботи, виступав проти такого ставлення, особливо коли його нав’язували іншим.

Цікаво, що низку зцілень Ісус здійснив саме суботнього дня. Створюється враження, нібито Він навмисно звершив ці чудеса в суботу, а не будь-якого іншого дня, щоб викласти важливу істину. Часто в цих історіях Спаситель заявляв про доцільність лікування в суботу, а фарисеї нерідко використовували Його слова як привід для своїх змов, аби вбити Його.

`Прочитайте історії про зцілення, здійснені Ісусом у суботу. Матв. 12:9-13; Марка 1:21-26; 3:1-6 і Івана 9:1-16. Які моменти в цих розповідях здаються вам найбільш значущими?`

Ісус підтвердив, що субота дуже важлива в нашому житті. Нам потрібно берегти суботній час, розвиваючи за його допомогою наші взаємини з Богом, сім’ями, церквою і суспільством. Дотримання суботи не повинно бути егоїстичним. Як сказав Ісус: «Тому годиться і в суботу робити добро» (Матв. 12:12).

Багато хто з членів Церкви виконує велику роботу, дбаючи про потреби інших людей. Однак багато хто з нас відчуває, що повинен творити більше добра. Ми знаємо: Бог піклується про стражденних, пригноблених, забутих і нам також потрібно дбати про них. Оскільки в нас є чітка вказівка ​​відкласти повсякденну роботу і ми звільнені від напруження трудового тижня, то в суботу можемо подбати про невідкладні потреби інших людей. Це один зі способів справжнього активного дотримання суботи: «Згідно з четвертою заповіддю суботній день був присвячений спокою і поклонінню Господу. Будь-які світські заняття були заборонені, але справи милосердя та благодійності цього дня цілком відповідали Божому задуму... Полегшувати страждання нещасних, потішати засмучених, допомагати нужденним – така праця любові, що прославляє Божий святий день» (Е. Уайт. Служіння благодійності, с. 77).

`Що ви робите в суботу на благо людям?`
