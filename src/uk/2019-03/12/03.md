---
title:  Притуплення почуття жалю
date:   16/09/2019
---

Не даючи змоги неприємностям цього світу заглушити наші добрі наміри, багато хто з нас бажав би зробити більше для поліпшення становища людей, що зазнають страждань. Існує низка настанов і дій, які можуть допомогти нам позитивно реагувати на потреби людей.

_Співчуття._ Усвідомлення і співчуття до чужого болю – перші кроки до дії. Необхідно підтримувати й плекати свою сприйнятливість до чужого страждання. Сьогодні люди говорять про «притуплення почуття жалю», адже в нашому житті стається стільки горя і трагедій, що люди вже втомилися від ситуацій, які потребують їхніх емоційних витрат і фінансової підтримки. Спаситель добре знав про біль і зло, що оточували Його, проте не втратив здатності співчувати. Так повинно бути і в нашому житті.

_Навчання._ Оскільки багато ситуацій, пов’язаних з несправедливістю і злиднями, досить складні, дуже важливо вислухати і зрозуміти, чим ми можемо допомогти в таких випадках. Існує безліч прикладів, коли ті, які намагалися допомогти, тільки погіршували ситуацію своїми добрими намірами. Хоча це не привід для бездіяльності, ми повинні шукати прийнятні способи надання допомоги.

_Молитва._ Стикаючись із проблемою, ми намагаємося негайно діяти. Однак Біблія нагадує нам, що молитва – така ж практична дія, як і інші. Ми можемо змінити життя бідних і пригноблених на краще, молячись за них і за можновладців (див. 1 Тим. 2:1, 2). Крім того, у молитві необхідно просити про Боже керівництво, щоб ми допомогли їм у найкращий спосіб (див. Прип. 2:7, 8).

_Очікування._ Ще один важливий елемент у служінні щодо полегшення страждань – наявність правильних очікувань з урахуванням соціальних, політичних і особистих обставин. Наше завдання полягає в тому, щоб надати людям вибір і можливості, яких в іншому разі у них не було б. Іноді те, як люди використовують ці можливості, може нас розчарувати, але ми повинні поважати їхній вибір. Яку б роботу ми не виконували в служінні стражденним, нам слід керуватися таким принципом: «Отже, все, що тільки бажаєте, щоб чинили вам люди, так чиніть їм і ви» (Матв. 7:12).

`Прочитайте Якова 1:5-8. Яку роль повинна відігравати молитва в християнському житті? Згідно з Якова 2:15, 16, що ми можемо зробити особисто для тих, за кого молимося?`

#### Додаткове читання: Вибрані цитати Эллен Уайт

"Наші духовні сили й отримані благословення пропорційні до виявленої нами любові і зроблених нами добрих діл. Апостол Павло закликає нас: «Носіть тягарі один одного і таким чином виконаєте Закон Христа» (Гал.6:2). Коли ми виконуємо Божі Заповіді, наслідком цього стають добрі діла, самозречення, самопожертва і посвячення на працю для блага інших. Проте одні тільки добрі діла не зможуть врятувати нас, водночас Слово Боже говорить нам про те, що ми не отримаємо спасіння без добрих діл. Втім, навіть зробивши все, що в наших силах, ми можемо сказати, що зробили не більше, ніж входило в наші обов’язки. Тому без Божого благословення і сили всі наші власні старання негідні і найменшої Його прихильності. Христос має бути нашою праведністю. {ЩМП 343.3}

Нас оточують люди, які відчувають духовний голод і спрагу до любові, яка виявлялася б у словах і ділах. Коли ми будемо проявляти дружнє співчуття і ніжну, щиру зацікавленість до інших, це принесе нашим душам благословення, якого ми ще ніколи не відчували, а також приведе нас до більш близького спілкування з нашим Викупителем. Він. прийшов у наш світ, аби чинити добрі діла. Тому нам необхідно наслідувати Його життя. Що ми ще можемо зробити для Христа зі свого боку? (Рев’ю енд Геральд, 13 липня 1886 р.). {ЩМП 343.4}"