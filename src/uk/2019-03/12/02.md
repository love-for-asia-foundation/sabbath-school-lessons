---
title:  Пріоритети царства
date:   15/09/2019
---

У вченні Ісуса Христа та в новозавітних авторів доволі ясно вказано, що цінності і пріоритети Божого Царства відрізняються від прийнятих у сучасному світі.

`Прочитайте Матв. 6:25-33. Яке запевнення ми знаходимо в цих віршах і як воно повинно впливати на наші пріоритети?`

Ісус навчав: «Хіба душа не більша від їжі, а тіло – від одягу?» (Матв. 6:25). Зрозуміло, ці речі важливі, але ми повинні розглядати їх у світлі Божого Царства. Це означає, що нам необхідно правильно вибудовувати свої життєві пріоритети. Коли Біблія закликає нас піклуватися про інших людей, цей заклик набуває для нас пріоритетного значення, оскільки ми бажаємо наслідувати приклад Христа. Це допомагає нам менше зосереджуватися на собі й більше на інших.

Особлива сукупність пріоритетів також змінює наші взаємини з можновладцями. Святе Письмо навчає християн поважати органи влади і по можливості в усьому їм підкорятися (див. Римл. 13:1-7). Однак необхідно пам’ятати, що може виникнути ситуація, коли нам треба буде повторити слова апостола Петра: «Потрібно слухатися більше Бога, ніж людей!» (Дії 5:29). Відповідаючи на запитання про покору владі, Спаситель сказав: «То кесареве віддайте кесареві, а Боже – Богові!» (Матв. 22:21).

Люди, наділені будь-якою владою, часто вдаються до погроз або насильства, щоб її втримати. Життя Ісуса Христа свідчить, що праведний спосіб життя не означає пасивність перед злом. Наприклад, розглядаючи питання рабства в Америці, Еллен Уайт зазначала: «Коли людські закони суперечать Слову і Божому Закону, нам потрібно коритися останньому, якими б не були наслідки. Ми не повинні коритися закону нашої країни, що вимагає віддавати раба його панові, і нам доведеться пережити наслідки порушення цього закону. Людина не може бути чиєюсь власністю. Бог володіє нею за правом, а людина не може привласнювати собі творіння Божих рук» (Свідчення для Церкви, т. 1, с. 201).

`Де та межа між покорою владі і захистом жертв деспотизму?`
