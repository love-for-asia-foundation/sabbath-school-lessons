---
title:  Місіонерська історія
date:   20/09/2019
---

#### Байкер приймає суботу
_Ендрю Мак-Чесні, Адвентистська місія_

Річард Сміт заїхав на своєму мотоциклі до Будинку опіки в штаті Західна Вірджинія, США, щоб завезти їжу для пенсіонерів.

— Чи хотіли б ви піти зі мною до церкви адвентистів сьомого дня? — запитала його Рут, яка 2ітеж працювала в цьому закладі.

Ця пропозиція застала Річарда зненацька.

— Я навіть не знаю, — розгубився літній чоловік. — Мені нічого не відомо про Адвентистську церкву.

Річард був двічі одружений і змінив два місця роботи. Щонеділі він відвідував різні церкви, але ніде не приймав хрещення. Він не знав, до якої церкви долучитися, і часто думав: «Якщо одного разу Господь підніме мене та скаже йти до певної церкви, я мушу зібратися й поїхати». Коли Рут запросила його до Церкви адвентистів сьомого дня, він погодився, але спочатку запропонував їй сходити до тих церков, які відвідував сам.

Рут була на шість років молодшою за Річарда, розлучена, працювала медсестрою. Коли чоловік запитав про її враження після відвідин першої церкви, вона відповіла:

— Якби я просто хотіла снідати, то було б досить непогано, — Рут мала на увазі тістечка та фруктові соки, які їм піднесли як частування.

Відповідаючи на те саме запитання після відвідин другої церкви, жінка зауважила, що пастор значно більше часу витратив на оголошення, ніж на проповідь.

Спостереження Рут змусили Річарда замислитися, і він сам запропонував найближчої суботи піти до Церкви адвентистів сьомого дня. Пастор Білл Хант не встигав відповідати на запитання гостя про Біблію. Почуте приголомшило Річарда.

«Здавалося, що в мене весь цей час була ніби полуда на очах, — дивується Річард. — Я дивився крізь неї, але бачив усе доволі розпливчасто. Білл прибрав цю полуду, і для мене все стало ясно як день!» Крім того, у Річарда з пастором знайшлися спільні інтереси: обидва полюбляли мотоцикли.

Потім Білл Хант запросив Річарда на євангельські зустрічі: у Західній Вірджинії було проведено 35 таких програм за підтримки пожертв Тринадцятої суботи 2015 року. Річард відвідував усі зустрічі разом з Рут і після завершення висловив бажання прийняти хрещення. Загалом після євангельських програм 2016 року в церкві міста Хантінгтон восьмеро людей уклали завіт з Богом.

Сьогодні Річардові 72 роки, і він ділиться своєю любов’ю до Ісуса з усіма охочими його слухати.