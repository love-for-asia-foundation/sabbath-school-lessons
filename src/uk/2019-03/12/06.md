---
title:  Голос для безголосих
date:   19/09/2019
---

Соломон писав, що є «час мовчати і час говорити» (Екл. 3:7). Він мав рацію, і досягти такої збалансованості будь-­ кому з нас не так просто. Однак чи можливо, що в момент, коли назріла необхідність виступити від імені пригноблених, стати голосом для безголосих і перемогти зло добром, ми, члени Церкви, помилково зберігаємо мовчання? Адже наш голос має бути почутий!

Християни часто говорять, що вони повинні бути «руками і ногами» Христа, посилаючись на заклик до практичного служіння іншим. Однак Бог насамперед закликає чоловіків і жінок бути Його голосом і виступати в інтересах Господа, а також в інтересах тих, кого Він бажає захистити (див. Псал. 146:6-10).

`Прочитайте Ісаї 58:1-10. Наскільки ця вістка, дана в певний час, у конкретному місці й контексті, актуальна для нас сьогодні? Які зміни відбулися в нашому світі відтоді, як пророк Ісая написав ці слова?`

Заклик пророків до справедливості завжди був непопулярним. Однак, отримавши доручення від Бога й усвідомлюючи Його прагнення до справедливості, вони щиро співчували бідним і пригнобленим, завжди бажаючи своєму суспільству кращого. Тому пророки наважилися стати голосом для безголосих, незважаючи на опір, нестатки та небезпеки (див. 1 Петра 3:17).

Церква адвентистів сьомого дня, ґрунтуючись на своєму розумінні Євангелія і заклику проповідувати Христа, може сприяти боротьбі зі злом, що панує у світі.

«Адвентисти сьомого дня вважають, що дії, спрямовані на подолання бідності та несправедливості, є важливою складовою соціальної відповідальності християн. Біблія ясно свідчить про особливу увагу Бога до бідних і про те, як Його послідовники повинні ставитися до немічних людей. Усі люди створені за образом Бога і мають отримати Боже благословення (див. Луки 6:20). Надаючи допомогу бідним людям, ми наслідуємо приклад і вчення Ісуса Христа (див. Матв. 25:35, 36). Адвентисти сьомого дня як духовна спільнота виступають за справедливе поводження з бідними і “відкривають уста свої немові” (Прип. 31:8), засуджуючи тих, хто забирає “права від убогих” (Ісаї 10:2). Ми беремо активну участь у служінні нашого Господа, Який “зробить… правосуддя убогому, присуд правдивий для бідних” (Псал. 140:13)» (Офіційна заява адвентистів сьомого дня щодо проблеми глобальної бідності, 24 червня 2010 р.).

#### Додаткове читання: Вибрані цитати Эллен Уайт

"Він не промовив жодного слова на Свій захист. Нарешті Його обвинувачі заплуталися, збентежилися і розлютилися. Суд не міг продовжуватися, і, здавалося, їхня змова була даремною. Каяфа був у відчаї. Залишився єдиний засіб — змусити Христа осудити Самого Себе. Первосвященик підвівся зі свого суддівського місця з перекривленим від люті обличчям. Його голос і поведінка свідчили: якби це було в його владі, він кинувся б із кулаками на цього В’язня. «Нічого не відповідаєш, — закричав він, — на те, що вони проти Тебе свідчать?»5 {ХНС 672.1}

Ісус залишався спокійним. «Він гноблений був та понижуваний, але уст Своїх не відкривав. Як ягня був проваджений Він на заколення й як овечка перед стрижіями своїми мовчить, так і Він не відкривав Своїх уст».6 {ХНС 672.2}

Нарешті Каяфа, піднісши праву руку до неба, урочисто звернувся до Ісуса: «Заклинаю Тебе Богом Живим, щоб Ти сказав нам: Чи Ти Христос — Син Божий?»5 {ХНС 672.3}

На цей заклик Христос не міг мовчати. Є час мовчати, і є час говорити. Він мовчав, доки не почув прямого запитання. Він знав: відповівши на Нього, Він прирече Себе на неминучу смерть. Але питання було поставлене загальновизнаним верховним авторитетом нації та в Ім’я Всевишнього. Христос не міг не виявити належної поваги до закону. Більше того, це запитання ставило під сумнів Його зв’язок з Отцем. Він повинен ясно розкрити Свій характер і суть Своєї місії. {ХНС 672.4}"

"Той, кого охоплює любов Христа, іде до своїх ближніх, щоб допомагати безпорадним, підбадьорювати сумних, указувати грішникам на Божий ідеал для Його дітей та провадити їх до Того, Хто єдиний може зробити їх здатними досягнути цього ідеалу... {ВНО 237.3}

У жодному разі ми не повинні бути холодними й байдужими, особливо коли маємо справу з бідними. Ми маємо виявляти чемність і співчуття до всіх. Необ’єктивне ставлення до багатих не до вподоби Богові. Нехтуючи Його нужденними дітьми, ми нехтуємо Ісусом. Вони не багаті благами цього світу, однак дорогі для Його люблячого серця. {ВНО 237.4}"