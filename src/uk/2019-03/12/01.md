---
title:  Любити милосердя
date:   14/09/2019
---

### Біблійні тексти для дослідження
Матв. 6:25-33; Якова 1:5-8; 2:15, 16; Ісаї 52:7; 1 Івана 3:16-18; Ісаї 58:1-10.

> <p>Пам’ятний вірш</p>
> «Світло сходить у темряві для справедливих, – Він ласкавий, і милостивий, і праведний! Добрий муж милостивий та позичає, удержує справи свої справедливістю» (Псал. 112:4, 5).

Святе Письмо містить безліч прикладів турботи Господа про бідних і пригноблених, а також закликає Божий народ служити таким людям. Незважаючи на увагу, яка приділяється в Біблії цим питанням, вищевказане повеління багато хто виконує лише час від часу, і потреби таких людей будуть повністю задоволені тільки з поверненням Христа і подальшими чудовими подіями.

А нині зло, як і раніше, панує на Землі, що перебуває під згубним впливом диявола та його ангелів. Це зло часто проявляється в злиднях, насильстві, пригнобленні, рабстві, експлуатації, егоїзмі і жадібності. У такому світі наші громади, церкви і сім’ї повинні протистояти злу, як би важко часом це не було. Відгукуючись на любов Бога і підкоряючись Його Заповідям, усі ми, що освячені жертвою Ісуса Христа і прийняли Його служіння під керівництвом Святого Духа, повинні виявляти співчуття й наполегливо прагнути «чинити правосуддя, і милосердя любити, і з твоїм Богом ходити сумирно» (Михея 6:8).

#### Додаткове читання: Вибрані цитати Эллен Уайт

"Ось яке служіння вибрав Бог — «розв’язати,кайдани безбожності, пута ярма розв’язати й пустити на волю утиснених, і всяке ярмо розірвати… і не сховатися від свого рідного» (Ісаї 58:6—7). Коли ви усвідомите себе грішником, спасенним лише любов’ю вашого Небесного Отця, то матимете ніжне співчуття до інших, котрі страждають у гріхах. Ви не будете більше ставитися до нещастя і покаяння ближніх із заздрістю й осудженням. Коли лід егоїзму у вашому серці розтане, ви зрозумієте Бога і будете поділяти Його радість у спасінні загиблих. {НУХ 142.1}

Ви вважаєте себе Божою дитиною, але, якщо це твердження вірне, тоді вірне і наступне: це — «брат твій» — той, що «був мертвим — і ожив, пропав — і знайшовся». Він з’єднаний з вами найтіснішими узами, бо Сам Бог визнає його Своїм сином. Відмовляючись від родинних зв’язків з ним, ви показуєте, що є лише наймитом у домі, а не дитиною в Божій сім’ї. {НУХ 142.2}"