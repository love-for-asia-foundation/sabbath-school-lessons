---
title:  Щедрість
date:   17/09/2019
---

«Бог любить того, хто дає з радістю» (2 Кор. 9:7). Щедрість – важливий аспект християнського життя. Хоч ми повинні дозволити Святому Письму випробувати нашу здатність жертвувати, щедрість – це щось більше, ніж просто матеріальна підтримка тієї чи іншої справи.

Щедрість – один з найбільших життєвих принципів і основна риса тих, які бояться Господа, про що неодноразово зазначалося в Псалмі 112: «Добрий муж милостивий та позичає, удержує справи свої справедливістю» (Псал. 112:5).

`Що говориться у вказаних нижче текстах про щедрість щодо нужденних? Левит 25:35-37; Псал. 119:36; 2 Кор. 8:12-15; 1 Івана 3:16-18; 1 Тим. 6:17-19.`

У своїх новозавітних посланнях Павло часто акцентував на великодушності й щедрості Бога, про які найбільш повно свідчить жертва Ісуса. Його смерть дарує нам надію і спонукає жити, виявляючи щедрість щодо інших: «Аби спільність твоєї віри була діяльною в пізнанні всього доброго, що є в нас в [Ісусі] Христі» (Филм. 1:6).

Щедрість – актуальна риса, що поєднує в собі великодушність, сміливість і турботу про інших. Багато факторів у нашому особистому житті, суспільстві й культурі спонукають нас зосередитися на собі і приберегти якомога більше для самих себе. Будьмо чесні: багато хто з нас схильний піклуватися насамперед про себе, незалежно від обставин.

Якщо ми маємо живу віру, вона приведе нас до само­ зречення і самопожертви. Віра допоможе нам поглянути на світ і людей, які живуть у ньому, очима нашого Господа, пробудивши в нас прагнення допомогти нужденним.

Благодійні фонди й організації спираються у своїй роботі на людську щедрість. Така щедрість піддається виміру й має практичний характер. Однак великі пожертвування необов’язково вказують на щедру душу (див. Марка 12:41-44). Щедре життя значно цінніше, ніж будь-які пожертвування. Нам необхідно розвивати щедрість у всьому, що робимо. Більшості людей не властива щедрість. Це дар, який отримуємо завдяки благодаті, котрий необхідно активно й цілеспрямовано виявляти в житті, незалежно від опору нашого грішного, егоїстичного людського єства.

`Як ще ми можемо виявляти щедрість, крім щедрих пожертвувань?`

#### Додаткове читання: Вибрані цитати Эллен Уайт

"Безкорисливість і щедрість наповнювали Ранню Церкву радістю; бо віруючі знали, що своїми зусиллями допомагають звіщати Євангеліє тим, котрі перебувають у темряві. їхня доброчинність свідчила про те, що вони не марно прийняли Божу благодать. Що, як не освячення Духа, могло викликати таку щедрість? Для віруючих і невіруючих це було чудом благодаті. {ДА 236.3}

Духовне благополуччя тісно пов’язане з християнською щедрістю. Послідовники Христа мають тішитися перевагою виявляти в житті доброчинність свого Викупителя. Коли вони дають Господеві, то можуть бути впевнені: їхній скарб іде перед ними до небесних дворів. Чи можуть люди убезпечити своє майно? Нехай віддадуть його в Руки, котрі носять на собі сліди розп’яття. Хто бажає мати радість від свого багатства, нехай використає його на потреби потребуючих і страждальців. Хто бажає збільшити свої статки, нехай прислухається до Божественної настанови: «Шануй Господа тим, що ти маєш; та первоплодами всіх твоїх прибутків, і твої клуні будуть ущерть повні, і твої винотоки вируватимуть молодим вином» (Прип.3:9-10). Якщо ж вони утримуватимуть багатство задля власних егоїстичних цілей, тоді втратять його навіки. Нехай же віддадуть свій скарб Богові, і з тієї миті він носитиме Його напис. Він буде запечатаний Його вічною незмінною печаткою. {ДА 236.4}"

Не встиг Закхей побачити Христа, як він уже почав чинити те, що свідчило про його щире покаяння. Перш ніж його осудили люди, він сам визнав свій гріх. Він підкорився впливові Святого Духа і почав виконувати повеління, дані як стародавньому Ізраїлеві, так і нам. Задовго до зустрічі із Закхеєм Господь сказав: «Якщо твій брат зубожіє, а його рука неспроможною стане, то допоможи йому, пришелець він чи осілий, — і житиме він з тобою. Не братимеш від нього відсотків, ані прибутку і будеш боятися Бога свого, — і житиме брат твій з тобою. Грошей не позичатимеш йому на відсотку і на прибуток не даси їжі своєї», «Нехай ніхто не кривдить ближнього свого і будеш боятися Бога свого».9 Ці слова були сказані Христом із хмарного стовпа. І першим відгуком Закхея на любов Христа став вияв милосердя до бідних і немічних. {ХНС 524.6}