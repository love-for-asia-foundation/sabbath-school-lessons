---
title:  Спільнота служителів
date:   21/09/2019
---

### Біблійні тексти для дослідження
2 Кор. 2:14-16; Вих. 32:1-14; 1 Петра 2:12; Филп. 2:15; Ефес. 2:19; Євр. 10:23-25.

> <p>Пам’ятний вірш</p>
> «Непохитно тримаймося визнання надії, бо вірний Той, Хто обіцяв. Будьмо уважні один до одного, заохочуймо до любові та добрих діл» (Євр. 10:23, 24).

У прагненні виконати покладену на нас Христом місію не слід недооцінювати потенціал Церкви як організованої спільноти віруючих. Ми вже вказували на проблеми, з якими можемо зіткнутися, бажаючи подолати несправедливість і злидні. Однак, виконуючи працю з одновірцями в адвентистській громаді, ми можемо стати благословенням для людей, що навколо.

Спокуса полягає в тому, що, намагаючись уберегти Церкву від шкідливого впливу, ми забуваємо, що Господь заснував її для служіння світу. Ми, подібно до Христа, не можемо ігнорувати страждання і зло, які нас оточують, але повинні бути вірними повелінню звіщати вістку Євангелія, допомагаючи пригнобленим, голодним, бідним і безпорадним.

**Як церковна організація, ми є тілом Христа (див. 1 Кор. 12:12-20). Отже, як спільнота повинні наслідувати приклад Ісуса, звіщати вістку Євангелія і, висловлюючись символічно, служити в нашому світі як руки, ноги, голос і серце Ісуса.**

#### Додаткове читання: Вибрані цитати Эллен Уайт

"Люди, котрі належать до спільноти віри, у жодному разі не повинні нехтувати спільними зібраннями, оскільки це призначений Богом засіб привести Його дітей до єдності, щоб вони, виявляючи християнську любов та перебуваючи в християнському спілкуванні, допомагали одне одному, зміцнювали й підбадьорювали одне одного... {ННП 191.2}

Як брати нашого Господа, ми покликані святим покликанням до святого, щасливого життя. Ставши на вузький шлях послуху, будемо зміцнювати себе спілкуванням один з одним та з Богом. З огляду на наближення Божого дня будемо часто зустрічатися для вивчення Його Слова, спонукуючи один одного бути вірними до кінця. Ці земні зібрання — призначені Богом засоби, завдяки яким ми маємо можливість говорити один з одним, отримувати різноманітну допомогу, аби приготуватися належним чином та здобути в небесних зібраннях виконання обітниці про нашу спадщину. {ННП 191.3}"

"Жоден з учнів не рушив з місця, аби послужити іншим. Деякий час Ісус вичікував, бажаючи пересвідчитися, що вони робитимуть далі. Потім Він, Божественний Учитель, підвівся з-за столу і, скинувши верхній одяг, який утруднював рухи, узяв рушника і підперезався ним. ... Тільки тепер учні прозріли! Гіркий сором і приниження наповнили їхні серця, оскільки всі зрозуміли невисловлений докір Христа і побачили себе в зовсім іншому світлі. {ХНС 617.4}

Так Христос виявив Свою любов до учнів. їхній егоїстичний дух засмутив Його, але Йому не хотілося сперечатися з ними. Натомість Учитель подав їм незабутній приклад. Його любов до них неможливо було похитнути або загасити. ... Одним з останніх Його вчинків на Землі було те, що Він підперезався як слуга і виконав роботу слуги. {ХНС 618.1}"