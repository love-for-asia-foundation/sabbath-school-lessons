---
title:  Заохочувати одне одного «до добрих діл»
date:   26/09/2019
---

Праця для Господа може бути нелегкою і сповненою переживань, навіть якщо в нас найкращі наміри, мотивація віра в те, що ми на боці Бога і добра. Причина цього – страждання і біль нашого світу. Саме тому ми потребуємо церковної громади. Ісус зі Своїми учнями утворив таку дієву спільноту – церкву. Він рідко давав індивідуальні доручення учням. Утім, навіть якщо це відбувалося, то незабаром вони знову збиралися разом, щоб поділитися своїми досвідами, сповнитися сили і мужності.

`Прочитайте Євр. 10:23-25. Віруючим добре відомий вірш 25. Як попередні два вірші допомагають нам краще зрозуміти його? Як саме ми можемо заохочувати одне одного «до любові та добрих діл»?`

Майже в будь-якій справі група людей, які працюють спільно, може досягти значно більшого, ніж кожен з них зокрема. Це ще раз нагадує нам про Церкву як про тіло Христа (див. Римл. 12:3-6), де всі виконують хоч і різні, але взаємодоповнювальні ролі. Якщо кожен з нас буде якісно виконувати свою роботу, яка перебуває в гармонії з діяльністю всієї Церкви, ми можемо бути впевнені, що наше життя служіння матимуть значення для вічності.

І хоч нам дуже важливо бачити результати своєї праці і знати, що ми чинимо правильно, наш вплив на життя інших людей не завжди очевидний, і нам залишається лише довірити це Богу. Докладаючи зусиль, аби подолати злидні, захистити слабких і звільнити пригноблених, ми іноді можемо побачити лише невеликий прогрес. Однак у нас є надія, що наша праця увінчається перемогою: «Роблячи добро, не втрачаймо запалу, бо свого часу пожнемо, якщо не ослабнемо. Тому, поки маємо час, робімо добро всім, а найперше тим, які рідні у вірі» (Гал. 6:9, 10; див. також Євр. 13:16).

Саме тому ми покликані заохочувати й надихати одне одного. У житті вірного християнина бувають і радощі, і труднощі. Наш справедливий Бог і громада, яка стоїть на варті справедливості, – найбільша наша підтримка.

`Можливо, ви знаєте людей, які регулярно полегшують страждання ближніх. Як би ви могли заохотити цих людей «до любові та добрих діл»?`

#### Додаткове читання: Вибрані цитати Эллен Уайт

"О, нехай не буде сказано жодного слова, яке б посилило біль. Змученій гріховним життям душі, котра не знає, де знайти полегшення, розповідайте про співчутливого Спасителя. Візьміть таку людину за руку; допоможіть їй підвестися, говоріть їй слова, що вселяють мужність і надію. Допоможіть їй ухопитися за руку Спасителя. {СЗ 116.2}

Ми надто легко розчаровуємося, коли душі не відразу відгукуються на наші зусилля. Ми ніколи не повинні переставати працювати для душі, доки є хоча б один промінь надії. Дорогоцінні душі коштують нашому Викупителеві, Який пожертвував Собою, надто дорого, аби їх можна було легко залишити в полоні спокусника. {СЗ 116.3}

Ми маємо навчитися ставити себе на місце спокушуваних. При йміть до уваги силу спадковості, вплив поганого товариства й оточення, силу шкідливих звичок. То ж чи варто дивуватися, що внаслідок впливу таких чинників багато людей деградують? Чи варто дивуватися їхній повільній реакції на наші зусилля допомогти їм духовно піднятися? {СЗ 116.4}

Часто, прийнявши вістку Євангелія, люди, котрі видавалися грубими й малоперспективними, стають найвірнішими її прихильниками і захисниками. Вони не повністю зіпсовані. Під непривабливою зовнішньою оболонкою приховуються добрі спонукання, які можна пробудити. Без сторонньої допомоги багато людей ніколи не виправляться, однак завдяки терпінню та наполегливим зусиллям їх можна підняти. Такі люди потребують ніжних слів, доброти, поваги, відчутної допомоги. Їм потрібна така порада, котра не згасить останньої іскри мужності в душі. Нехай працівники, які мають з ними справу, врахують це. {СЗ 116.5}"