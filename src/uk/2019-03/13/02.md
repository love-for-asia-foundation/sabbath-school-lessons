---
title:  Провідники змін
date:   22/09/2019
---

У перших розділах книги Дії ми бачимо, що християни дбали про нужденних як у власній громаді, так і за її межами. Звіщаючи Добру вістку й пропонуючи допомогу там, де необхідно, вони запрошували людей приєднатися до них.

Поруч з такими символами, як сіль і світло, про які говорив Христос, апостол Павло використовує низку метафор, щоб наочно показати дію Церкви у світі. Наприклад, він зображує Божий народ як живу жертву (див. Римл. 12:1), тіло Христа (див. 1 Кор. 12:12-20), послів (див. 2 ​​Кор. 5:18-20) і пахощі (див. 2 Кор. 2:14-16). Кожен з наведених образів свідчить про те, що ми є представниками Божого Царства вже зараз, коли у світі точиться велика боротьба.

`Проаналізуйте кожен з вищенаведених описів. Який з них найбільш точно відповідає вашим бажанням представляти Бога і Його шляхи у вашому середовищі і чому?`

Кожен із цих образів асоціюється з певною дією. Однак усі згадані ролі не є засобом для прийняття нас Господом. Навпаки, це відгук людей, уже прийнятих Богом через жертву Ісуса Христа. У відповідь на любов і благодать Бога вони стали Його представниками у світі, що страждає і близький до загибелі.

Однак ці образи можна розглядати глибше: оскільки любов і благодать Господа лежать в основі Божого Царства, відображаючи їхнє світло у своїх учинках, ми долучаємося до цього вічного Царства і являємо його вже зараз.

Згідно з міжнародним правом, національне посольство на території іноземної держави вважається частиною своєї крани. Таким чином, втілюючи принципи Божого Царства, ми даємо змогу цій вічній реальності виявитися тут і зараз, тим самим указуючи на остаточну поразку зла. Як представники Христа, ми можемо самі відчути Його любов і справедливість, а також виявити їх у громаді і в житті тих, кому служимо.

`Прочитайте 2 Кор. 2:16. У чому різниця між двома згаданими запахами і як дізнатися, який з них поширюємо ми?`

#### Додаткове читання: Вибрані цитати Эллен Уайт

Ми повинні мати той же дух, котрий був у Христі Ісусі. Христос працював для нас. Чи будемо працювати разом з іншими трудівниками? виховуйте терпіння, віру і надію. Нехай примножить Господь вашу радість віри у вічно живого Посередника. Ніколи не забувайте про свою відповідальність перед Богом, перед жертвою Його Єдинородного Сина. Ісус не приймає слави від жодного, хто звинувачує своїх братів. Нехай у нашому житті не буде й одного дня, коли б ми не заліковували старі рани. Вирощуйте в собі любов, і нехай з ваших уст не зірветься жодного слова підозри. Швидше зачиніть ці двері, і нехай вони завжди залишаються такими. Відчиніть двері в той бік, де царює Христос, і не зачиняйте їх, пам’ятаючи ціну жертви Христа і Його незмінну любов. Пийте завжди освіжаючі води з джерел ліванських висот, і не черпайте з каламутних вод долини — похмурих почуттів підозри. У тій, чи іншій справі може бути багато правди, але чи варта наші духовні пахощі опоганювати гіркотою, яка переповнює інших? Боже, борони! ... Перестаньте говорити гострі слова; говоріть м’яким тоном і твердо тримайтеся надії на Христа. {ЗІХ 309.2}