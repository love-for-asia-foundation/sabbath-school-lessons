---
title:  Місіонерська історія
date:   27/09/2019
---

#### Таксі до христа
_Ендрю Мак-Чесні, Адвентистська місія_

Б’юнгун, водій таксі в сільській місцевості Південної Кореї, після багатьох років перебування в Церкві усвідомив, що досі нікого не привів до Христа, і вирішив це змінити. У чоловіка було багато постійних клієнтів, і він почав зав’язувати з ними дружбу. Він запитував у пасажирів номери телефонів, а потім разом зі своєю дружиною запрошував цих людей до кав’ярні або відвідував їх удома.

Одного разу в суботу Б’юнгун та його дружина Міх’юн Юн вирішили відвідати одного з пасажирів — містера Чоя. Вони тепло поговорили, і Б’юнгун запросив чоловіка на вечерю. Коли гості вийшли з будинку, містер Чой указав на невеличку церкву неподалік і сказав, що одного разу був там на богослужінні.

Б’юнгун побачив у цьому нагоду поділитися своєю вірою.

— У нас у Чхунчхоні дуже красива церква, — сказав він. — Хотіли би прийти подивитися?

Містер Чой погодився. Потім усі гуртом вони поїхали до місцевого ресторану. Його власником був адвентист. Він неабияк зрадів, дізнавшись, що містер Чой планує відвідати церкву. Цей чоловік запросив нового знайомого до себе в гості. Доброта та гостинність віруючих приємно вразили містера Чоя, і він зміцнився у своєму рішенні відвідати церкву.

Містер Чой став ходити до церкви щосуботи й невдовзі охрестився.

Так Б’юнгун привів першу душу до Христа. І не збирався на цьому зупинятися.

Одного разу, їдучи на своїй машині, він помітив літнього чоловіка, який виходив з дому. Б’юнгун бачив його й раніше, тож зупинився, щоб привітатися.

— Я саме збирався викликати таксі, — сказав чоловік.

Б’юнгун запропонував підвезти його. Дорогою вони розговорилися. Чоловіка звали містер Парк, і Б’юнгун вирішив відвідати його ввечері. Разом з дружиною він прийшов до нового знайомого, приготувавши невеличкі подарунки. Містер Парк провів подружжя до вітальні й познайомив гостей зі своєю дружиною Чунджа Ан. Б’юнгун дізнався, що в неї була проблема. Жінка не могла відвідувати свою церкву в неділю, оскільки мала єдиний вихідний у суботу.

— А ми ходимо до церкви щосуботи, — усміхаючись, сказав Б’юнгун. — Чому б вам не піти з нами?

Через деякий час Чунджа Ан уклала завіт з Богом. За два роки Б’юнгун привів до Христа трьох людей. Він переконаний: якщо йому, 58-річному таксистові, з Божою допомогою вдалося зробити це, то таке служіння до снаги будь-кому.

«Більше часу приділяйте роботі на користь Божої справи, — закликає він. — Спростіть своє життя та наповніть його радістю здобуття душ для Господа».