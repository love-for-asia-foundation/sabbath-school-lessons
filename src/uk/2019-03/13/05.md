---
title:  Благодать усередині церкви
date:   25/09/2019
---

Бог указує на Йова та його відданість Йому як на доказ доброти Всевишнього і Його поводження з грішним людством (див. Йова 1:8). Господь допускає, щоб Його репутація залежала від життя Його народу на Землі. Павло показує, що віра – не надбання окремих «святих», а є загальною вірою всієї церковної громади: «Щоб тепер через Церкву могла виявитися правителям і владам на небесах багатогранна Божа премудрість» (Ефес. 3:10).

`Прочитайте Ефес. 2:19. Що включає в себе ідея про те, що Церква – Божа родина? Як цей опис має впливати на організаційну роботу Церкви?`

У будь-якій організації ставлення групи до своїх членів відображає основоположні цінності цієї спільноти. Церква як Божа сім’я, тіло Христа і співтовариство, об’єднане Духом, повинна жити згідно з цим вищим покликанням: «Тому що Бог не є Богом безладдя, але миру. Як і по всіх святих Церквах» (1 ​​Кор. 14:33).

Справедливість, благодать і любов Бога повинні керувати всім, що відбувається всередині Церкви. Від місцевих громад до всесвітньої церковної організації цими принципами повинні керуватися у своїй роботі лідери, ухвалюючи рішення і піклуючись про «найменших» у Церкві нашого Господа. Такими ж принципами повинні керуватися й ми, вирішуючи суперечки, що виникають час від часу серед членів Церкви. Якщо ми не можемо ставитися гідно і справедливо до людей зі свого оточення, чи зможемо чинити так з іншими людьми?

Приймаючи людей на служіння, церковна організація повинна цінувати їх і не допускати несправедливого ставлення до членів Церкви. Церква має стати безпечним місцем, де кожен докладав би всіх зусиль, щоб захистити слабких. І, як бачимо на прикладі ранньої Церкви, члени громади повинні бути завжди готові підтримати у своїй церковній сім’ї тих, хто страждає або зазнає нестатків.

Христос виявив цей принцип у формі заповіді, дотримання якої не тільки змінить громаду, а й стане свідченням її віри для навколишніх: «Нову заповідь даю вам: Любіть один одного! Як Я полюбив вас, щоб і ви любили так один одного. З того дізнаються всі, що ви Мої учні, коли любов матимете між собою» (Івана 13:34, 35).
