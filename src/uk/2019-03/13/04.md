---
title:  Спасіння душ
date:   24/09/2019
---

Може здатися, що дискусії в церкві вказують на необхідність вибору між соціальним служінням і євангельською роботою, між благодійністю і проповіддю. Однак коли ми починаємо краще розуміти кожну зі згаданих концепцій і бачимо служіння Ісуса Христа, то розуміємо: проповідь Євангелія і служіння благодійності тісно взаємопов’язані.

В одному зі своїх найвідоміших висловлювань Еллен Уайт пояснює цей принцип так: «Лише метод Христа принесе справжній успіх у проголошенні людям Євангелія. Спаситель змішався з людьми як Той, Хто бажав їм добра. Він виявляв до них співчуття, служив їхнім нуждам і завойовував їхнє довір’я. А тоді говорив їм: “Ідіть за Мною”...

Бідні мають потребу в допомозі, хворі – у догляді, засмучені і ті, хто зазнав важкої втрати, – у розраді, необізнані – у повчанні, недосвідчені – у пораді. Ми повинні плакати з тими, що плачуть, і радіти з тими, що радіють» (Е. Уайт. Служіння зцілення, с. 143).

Як бачимо, обидві дії Царства – відновлення справедливості і поширення євангельської вістки – тісно переплетені не тільки в служінні Христа, але і в Його першому дорученні учням: «Ідіть і проповідуйте, кажучи, що наблизилося Царство Небесне. Хворих оздоровляйте, прокажених очищайте, мертвих воскрешайте, бісів виганяйте; даром отримали – даром давайте» (Матв. 10:7, 8). Отож один з кращих способів донести вістку Євангелія людям – служити їхнім потребам.

`Прочитайте 1 Петра 2:12 і Филп. 2:15. Що кажуть Петро і Павло про силу свідчення добрих діл, здійснених Божим народом?`

Євангелізм втрачає сенс за відсутності любові до людей. Тексти 1 Івана 3:16-18 і Якова 2:16 ясно свідчать: якщо принципи Євангелія не знаходять втілення в житті того, хто проповідує, то й сама проповідь його марна. Євангелізм, який несе вістку про надію, спасіння, покаяння, зміну та всеосяжну любов Бога, є вираженням справедливості.

І благовістя, і прагнення до справедливості є наслідком усвідомлення Божої любові до заблудлих, засмучених і скривджених людей. Така любов під впливом Господа в нашому житті зростає і в наших серцях. Ми стаємо співпрацівниками Бога в служінні людям, задовольняючи їхні нагальні потреби й використовуючи довірені нам Господом ресурси.

`Як нам пересвідчитися в тому, що, здійснюючи добрі діла для людей, ми не нехтуємо проповіддю Благої вістки про спасіння?`

#### Додаткове читання: Вибрані цитати Эллен Уайт

"Християнин має перевагу з’єднатися із Джерелом світла і через цей живий зв’язок стати світлом для світу. Справжні послідовники Христа ходитимуть у світлі, як і Він у світлі, тому не підуть хибним шляхом, спотикаючись у темряві. ... Подібно до того, як сонце є світлом, життям і благословенням для усього живого, так і християни своїми добрими вчинками, бадьорістю й мужністю можуть стати світлом для світу. Як сонячне світло розганяє нічний морок та опромінює долини й пагорби, так і християнин буде відображати Сонце Праведності, Яке світить на нього. {ЦДБ 88.2}

Перед достойним життям правдивих послідовників Христа неуцтво, марновірство і темрява зникатимуть, як зникає нічний морок від променів сонця. Учні Ісуса підуть у темні місця Землі, поширюючи світло Істини, доки не освітять цим світлом шлях тих, хто ходить у темряві. {ЦДБ 88.3}"