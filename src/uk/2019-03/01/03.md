---
title:  Досконалий світ
date:   01/07/2019
---

Легко відчути тугу за Едемом. Короткі описи саду, створеного Богом як оселя для Адама та Єви, пробуджують у наших серцях щемливе почуття. Ми не знаємо, як жити в такому світі, але відчуваємо, що хотіли б пережити цей досвід.

Господь відчув глибоке задоволення, коли «побачив… усе, що вчинив. І ото, – вельми добре воно!» (Бут. 1:31). Бог створив щось прекрасне й функціональне. За Божим задумом світ був досконалий з погляду форми і практичності. Він переливався яскравими барвами, випромінював життя й містив усе необхідне для процвітання життя. Не дивно, що Бог час від часу робив паузи, щоб оцінити, наскільки гарний створений Ним світ.

`Прочитайте Бут. 1. Про що, на ваш погляд, свідчить неодноразове твердження: «І побачив Бог, що добре воно»? Див. Бут. 1:4, 10, 12, 18, 25, 31.`

Незважаючи на наслідки гріхопадіння, у Біблії світ природи часто є предметом оспівування. Прочитайте, наприклад, розділи Йова 38-41 і Псал. 148. Нам необхідно пам’ятати, що ці слова написані не на згадку про первозданний, безгрішний світ. Навпаки, вони написані на грішній Землі, і в них оспівана Божа доброта, яку бачимо в нашому світі.

Ісус також наводив приклади доброти Бога та Його турботи про світ природи (див. Матв. 6:26, 28-30), радячи нам покладатися на Господа й дорожити простими, отриманими від Нього дарами. Якщо ми подивимося на чудеса творіння, то побачимо, що всі ці прекрасні дари насправді послані нам Творцем. Тому, попри різні випробування, наш відгук має бути сповнений вдячності й бажання служити Творцеві.

Ми, адвентисти сьомого дня, святкуємо Творіння й очікуємо майбутнього Божого Царства. Нам необхідно усвідомлювати, що краса, радість і благодать, які бачимо й відчуваємо у своєму житті, – це проблиски світу минулого світу майбутнього.

`За які чудеса творіння ви особливо вдячні Богові? Як світ природи допомагає вам краще пізнати Господа в повсякденному житті?`
