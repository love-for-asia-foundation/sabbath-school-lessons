---
title:  Управителі землі
date:   02/07/2019
---

Як свідчить Священне Писання, Едемський сад і перво­зданна Земля мали все необхідне для процвітання життя й добробуту людей. Однак у Своєму творінні Бог також відвів певну роль Адамові, Єві і нам, їхнім нащадкам. Факт, що перші люди отримали особливий статус у цьому новому світі, відразу став очевидним – насамперед завдяки способу їх створення.

Першим завданням Адама було назвати всіх тварин і птахів (див. Бут. 2:19). Потім прозвучало благословення від Самого Бога і ще одне доручення: «І поблагословив їх Бог, і сказав Бог до них: “Плодіться й розмножуйтеся, і наповнюйте землю, оволодійте нею, і пануйте над морськими рибами, і над птаством небесним, і над кожним плазуючим живим на землі!”» (Бут. 1:28).

`Прочитайте і порівняйте Бут. 1:28 (другу частину) і Бут. 2:15. Як би ви охарактеризували одним або двома реченнями «посадові обов’язки» людини?`

Протягом історії християнства люди часто обґрунтовували віршем Бут. 1:28 своє право користуватися світом природи в особистих цілях, аж до його знищення. Безперечно, наш світ був створений на благо людини. Однак відповідальність людей полягає в тому, щоб порати й доглядати його (див. Бут. 2:15).

Говорячи про управління ресурсами, ми насамперед думаємо про гроші. Однак у Священному Писанні перше повеління щодо управління ресурсами свідчить: ми повинні дбати про землю, яку Бог створив і довірив нам. Повеління Адамові та Єві також передбачало, що землею користуватимуться їхні діти й майбутні покоління. Відповідно до початкового задуму, створений світ мав залишатися джерелом життя, добра і краси для всіх людей, а Адаму та Єві була відведена важлива роль – дбати про цей світ.

Земля, як і раніше, належить Господу (див. Псал. 24:1), а ми все ще покликані бути управителями всього, дарованого нам Богом. Можна навіть сказати, що в грішному світі на нас як управителів покладена ще більша відповідальність.

`Що для вас означає бути управителем землі сьогодні в грішному світі? Як усвідомлення цієї відповідальності впливає на ваше повсякденне життя?`
