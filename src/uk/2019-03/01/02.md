---
title:  Бог і творіння
date:   30/06/2019
---

Світ і будь-яке життя в ньому, наше власне життя, життя навколишніх і наша взаємодія з ними – усе, що ми вкладаємо в поняття «життя», починається з Бога, бо «у Ньому ми живемо, рухаємося та існуємо» (Дії 17:28).

У Святому Письмі земна історія розпочинається словами: «На початку Бог створив Небо та землю» (Бут. 1:1). Факт, що Він створив їх Своїм словом, указує на силу і творчий потенціал, яких ми навіть не можемо собі уявити.

Проте Бог не створював віддалено, а особисто брав участь у процесі творіння, особливо коли настав час створення людини (див. Бут. 2:7).

`Прочитайте в Бут. 1:26-31 історію про створення перших людей. Які важливі істини про Бога й людей відкриваються нам у цьому уривку?`

Часто кажуть, що ми можемо багато чого довідатися про характер нашого Творця, просто читаючи велику книгу природи. Аналіз нашого розуміння Самого Господа також допоможе нам краще пізнати, як Він улаштував світ. Наприклад, якщо Бог є Богом порядку, то й усе творіння підкорятиметься цьому принципу. Або якщо ми віримо, що Господь – творча Особистість, то не вважатимемо неймовірними дивовижні приклади Його творчих діянь у світі.

Ми також віримо, що Бог є Богом взаємин, тому саме взаємини – основний елемент, що зв’язує воєдино наш світ. Кожен елемент нашого світу взаємопов’язаний з іншим творінням. Господь створив тварин, які живуть у гармонії між собою. Він створив людей, пов’язаних із Ним, одне з одним й іншим творінням.

Наше сприйняття Бога зараз вельми обмежене. Однак те, що ми можемо дізнатися про Його характер, допомагає нам зрозуміти, яким має бути наш світ.

`Що допомагає нам бачити у світі відображення Божого характеру, незважаючи на очевидні згубні наслідки гріха?`
