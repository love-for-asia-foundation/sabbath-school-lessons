---
title:  Зруйнований світ
date:   03/07/2019
---

Адаму і Єві було даровано те, чого не мала жодна інша істота на Землі, – моральну свободу. Рослини, тварини, дерева ніколи не мали цього дару, тільки люди – моральні творіння. Творець настільки високо цінував моральну свободу, що зробив можливим для людей обрати непокору. При цьому Він ризикував усім, що створив заради того, аби мати з людьми взаємини, засновані на любові й свободі вибору.

Оскільки духовна свобода була дана й ангелам, серед них виявився той, хто вирішив знищити створений Богом добрий і досконалий світ. Задля цього він обрав особливе творіння на Землі – людину. Через свого посередника – змія – сатана поставив під сумнів повноту й достатність того, що Бог дарував людині (див. Бут. 3:1-5). Перша спокуса полягала в тому, щоб змусити людей побажати більшого, засумніватися в доброті Бога й покластися на самих себе.

Подальший вибір Адама та Єви знищив стосунки, які були невід’ємною частиною Божого задуму щодо людей. Спілкування з Творцем та взаємини з Ним, для яких були створені люди, більше не приносили їм задоволення (див. Бут. 3:8-10). Раптово вони усвідомили свою наготу й відчули сором. Крім того, істотно змінилося їхнє ставлення одне до одного. Взаємозв’язок Адама і Єви з іншим творінням також був зруйнований.

`Прочитайте Бут. 3:16-19. Що в цих віршах повідомляється про змінені взаємини між людьми та світом природи?`

Унаслідок гріха життя Адама, Єви й іншого творіння раптово стало значно складнішим. Наслідки гріха цілком відчутні, справляючи величезний вплив на все людство і наші стосунки. Ми віддалилися від Бога, нашого Творця. Від цього страждають наші сім’ї, порушуються наші взаємини з іншими людьми. Ми навіть намагаємося боротися з довкіллям і світом, у якому живемо. Усі аспекти нашого життя й буття світу вказують на руйнівні наслідки гріха.

Не таким був Божий задум щодо світу. Гріх приніс прокляття, але в Бут. 3 вони супроводжуються обітницею про те, що Бог відтворить наш світ і відновить зруйновані гріхом взаємини. Продовжуючи боротися з гріхом та його наслідками в нашому житті, ми покликані відстоювати справжні чесноти й прагнути жити відповідно до Божого задуму для цього світу.
