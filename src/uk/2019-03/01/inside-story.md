---
title:  Місіонерська історія
date:   05/07/2019
---

#### Молитва про допомогу ангелів
_Ендрю Мак-Чесні, Адвентистська місія_

Того недільного ранку в родині дев’ятирічної Джоан закінчилися останні харчі. Сім’я дівчинки переїхала до США з Південної Кореї. Після того як мати Джоан почала відвідувати Церкву адвентистів сьомого дня в штаті Орегон, чоловік залишив родину й чітко дав зрозуміти, що не збирається допомагати навіть дітям.

— Якщо ти обираєш Бога, нехай Він тебе й годує, й одягає, — заявив він своїй дружині.

Тієї неділі безробітна мати довго й слізно молилася у своїй спальні.

Коли настав час обіду, молодша сестра Джоан жалібно попросила їсти. Її старший брат сидів з кам’яним обличчям, щосили намагаючись бути хоробрим, хоч він теж нічого не міг змінити. Раптом Джоан згадала, що у «Вечірніх розповідях» Артура Максвелла вона читала про дітей, які молилися й отримали допомогу від ангелів.

— Нам потрібно просто помолитися! — вигукнула вона. — У «Вечірніх розповідях» написано, що якщо ми помолимося, то ангели принесуть нам їжу. Нумо швидше молитися!

Брат з подивом поглянув на неї. Маленька сестричка знову поскаржилася на голод. Джоан трохи помовчала — вона не знала, як потрібно молитися.

— Добрий день, Боже, — почала дівчинка. — Ми дуже хочемо їсти. Я читала у «Вечірніх розповідях» Артура Максвелла, що Ти можеш послати нам їжу, тому ми просимо Тебе: будь ласка, не міг би Ти послати нам щось перекусити?

Діти сиділи в очікуванні. Минуло кілька годин — настав час вечері.

Джоан занепокоїлася:

— Що сталося? Чому Бог затримується?

Відчуття голоду посилювалося. Мама й далі стояла, схилившись на коліна, у своїй кімнаті й плакала.

І раптом Джоан осяйнула думка:

— Я знаю, що ми зробили неправильно! Бог не бачить, що ми віримо Йому, тому що ми не накрили стола!

Вона попросила сестричку принести з кухні прибори. Діти накрили стіл і вмостилися кожен на свій стільчик.

— Боже, пробач нам, — знову молилася Джоан. — Напевно, ми неправильно попросили Тебе. Тепер Ти міг би дати нам їжу? Ми вже готові!

Утім, нічого не сталося. Тієї ночі діти лягли спати голодні й розчаровані.

Уранці вони прокинулися, щоб іти до школи. Проте снідати було нічим, як і не було грошей, щоб купити обід.

— Не чіпайте маму, — прошепотіла Джоан. — Вона досі молиться вся в сльозах.

Діти відчинили вхідні двері, щоб вийти з будинку, але їхній шлях перегородила величезна коробка з їжею. Приголомшені діти покликали маму. Жінка не могла повірити своїм очам. Радості Джоан не було меж.

— Ангели лише трішки спізнилися, — мовила вона.

Того дня Джоан дізналася, що Бог живий, Він чує молитви й відповідає на них.

Минули роки. Сьогодні Джоан Кім (нині Парк) — мати чотирьох дітей. Вони з чоловіком Джоном, стоматологом, звершують місіонерське служіння в Монголії.

Джоан добре пам’ятає цю історію зі свого дитинства, коли сталося диво з появою харчів. Жінка переконана: ангели — корейської національності.

«Безперечно, що ті ангели були корейцями, — каже вона. — У коробці з їжею, яку вони принесли, усе було корейським: продукти для приготування рису з овочами, кімчі та супу з морських водоростей».