---
title:  «Вплетені в полотно людства»
date:   04/07/2019
---

З появою у світі гріха подальше руйнування не змусило себе довго чекати. Сталося перше вбивство на Землі. Засліплений ревнощами, нерозумінням і гнівом, брат убив брата. Коли Бог запитує Каїна про вчинений ним гріх, його відповідь звучить іронічно й риторично: «Чи я сторож брата свого?» (Бут. 4:9). Однак початкове Боже запитання вказувало на однозначну відповідь: «Цілком правильно, ти – сторож свого брата!».

`Прочитайте Прип. 22:2. Що має на увазі Соломон, виголошуючи таке, здавалося б, просте твердження? Що це говорить нам про стосунки з нашими ближніми?`

Кожна людина на Землі створена Богом за Його образом. Усі ми як частина Божого творіння залучені у взаємини одне з одним. «Усі ми нерозривно вплетені в полотно людства. Зло, що випало на долю якоїсь частини цього великого людського братства, несе небезпеку всім» (Е. Уайт. Служіння зцілення, с. 345). Подобається нам це чи ні, але такий загальний взаємозв’язок накладає на нас відповідальність перед Богом й одне перед одним (див. Матв. 22:37-39).

Бог – наш Творець. Ця ключова думка червоною ниттю проходить через усе Святе Письмо як одна з підстав для дотримання суботи (див. Вих. 20:11) і поклоніння Богові (див. Об’явл. 14:7). Це також головний чинник, що мотивує нас піклуватися про ближніх.

Усі ми об’єднані в Господі узами нашого спільного походження. «Хто тисне нужденного, той ображає свого Творця, а хто милостивий до вбогого, той поважає Його» (Прип. 14:31). Хіба можна висловити цей зв’язок більш ясно?

Як наш Творець, Бог вимагає від нас повної віддачі в усіх сферах життя, включаючи поклоніння, служіння й турботу про людей. Які б труднощі та незручності це не становило для нас, у певному розумінні ми – «сторожі нашим братам».

`Як ви вважаєте, чому думка про те, що Бог – наш Творець, так часто повторюється у Святому Письмі? Чому ця істина така важлива і як вона впливає на наше ставлення до людей?`
