---
title:  Для подальшого дослідження
date:   12/07/2019
---

Прочитайте розділи «Закон, даний Ізраїлю» (с. 303-314) і «Божа турбота про бідних» (с. 530-536) у книзі Е. Уайт «Патріархи і пророки».

«Після того як люди визнали Божі вимоги, їм були запропоновані закони Мойсея, які вирізнялися щедрістю, добротою й гостинністю до бідних. Хоч Бог і обіцяв рясно благословити Свій народ, Він не мав наміру повністю огородити їх від убогості і заявив, що бідні завжди будуть на землі. Серед Його народу завжди будуть убогі, які спонукуватимуть ізраїльтян до виявлення співчуття, доброти та великодушності. Тоді, як і тепер, людей могли спіткати лихо, хвороба, втрата майна; однак, доки вони чинили так, як цього вимагав Бог, серед них не було ані жебраків, ані зморених голодом» (Е. Уайт. Патріархи і пророки, с. 530).

«Ці постанови передбачали для багатих благословення не менші, ніж для бідних. Вони мали вберегти їх від жадібності й самозвеличення, виховати в них благородний дух доброзичливості, зміцнюючи добру волю й довір’я між різними класами суспільства; вони мали забезпечувати соціальний порядок та стабільність управління. Усі ми, немов окремі нитки, тісно переплітаємося одне з одним у великому полотні людства, а тому все, що можемо зробити для добра і піднесення інших, повернеться до нас благословенням» (там само, с. 534).

**Питання для обговорення**

Яка особливість, закон або розпорядження в Божому проекті нового суспільства найбільше привертає вашу увагу?

`На вашу думку, чому дані народу Божі закони зорієнтовані на найбільш вразливі соціальні групи?`

`Яким має бути наше ставлення до цих законів? Як ми визначаємо, які з них прийнятні й актуальні для нас сьогодні? Який важливий урок ми можемо почерпнути з даних Ізраїлю докладних вказівок щодо того, як упорядкувати особисте й суспільне життя?`

**Висновок**

Бог почув крик страждання ізраїльського народу в Єгипті й заступився, аби врятувати цих людей. Він прагнув побудувати з ними особливі взаємини Завіту і створити нове суспільство, що буде благословенням для всіх, зокрема для знедолених і вразливих, про чиї потреби часто забувають.