---
title:  Бог чує
date:   07/07/2019
---

«Я справді бачив біду Свого народу, що в Єгипті, і почув його зойк перед його гнобителями, бо пізнав Я болі його» (Вих. 3:7).

Чотириста років очікування – довгий термін, особливо коли доводиться чекати в жорстоких умовах рабства. Бог пообіцяв вивести Свій народ з Єгипту й повернути в Землю обітовану, проте від покоління до покоління євреям доводилося працювати на своїх гнобителів-ідолопоклонників, поліпшуючи їхній добробут і престиж. А Господь, здавалося, мовчав і зовсім забув про них.

Однак надійшов час, і Він виявив Себе дивовижним чином. У далекій пустелі Бог явився в палаючому кущі принцу-втікачу, скромному пастуху Мойсеєві, у якому ледь помітні лідерські якості, і доручив йому важливу справу. Насамперед Мойсей мав повернутися до ізраїльтян у Єгипті з вісткою, що Бог бачить їхні утиски і Йому не байдужа їхня доля. Фактично Він мав намір здійснити те, що докорінно змінить їхнє становище.

`Прочитайте Вих. 3:16, 17. Чому Господь вважав за необхідне відкрити Свій план для людей за допомогою такої вістки? Що привертає вашу увагу в цьому зверненні?`

Однак Господь не зупиняється на цьому. Він не тільки розробив план для переселення народу до кращого краю, а й бажав, щоб Його народ вийшов з Єгипту не з порожніми руками. Протягом сотень років ізраїльтяни примножували багатство Єгипетської імперії. Бог передбачав рішучий опір фараона та запевнив Мойсея, що ізраїльтяни будуть винагороджені за роки рабської праці: «І Я дам милість цьому народові в очах Єгипту, – і станеться, коли підете, не підете ви впорожні!» (Вих. 3:21).

Після довгих років пригноблення ізраїльського народу єгиптянами Господь почав створювати з колишніх рабів суспільство нового зразка. Його план полягав у тому, щоб цей новий тип стійкого життєздатного суспільства став зразком для навколишніх народів і, подібно до Авраама, був благословенням для всього світу.

`Наскільки важливо нам знати, що Бог бачить страждання людей у світі і чує їхні зойки про допомогу? Що це говорить нам про Бога? Див. Вих. 4:31.`
