---
title:  Друга десятина
date:   10/07/2019
---

Багато християн визнає і дотримується приписів Святого Письма щодо повернення десятини (див. Мал. 3:10). Принцип простий: віруючі віддають десять відсотків свого доходу, щоб підтримати служіння Церкви – поширення Євангельської вістки. У «Церковному керівництві» дані чіткі рекомендації щодо того, куди потрібно спрямовувати ці кошти. Насамперед їх використовують для підтримки безпосереднього служіння й євангелізму.

`Прочитайте П. Зак. 14:22-29. Згідно з уривком, яке основне призначення другої десятини?`

Велика спокуса для віруючої людини думати, що, віддавши одну десятину, вона повністю виконала свій обов’язок. Вивчаючи дані ізраїльтянам вказівки, можна зауважити, що десять відсотків були лише початком. Дослідження показують, що давній ізраїльтянин, який виконував закони з книги Левит, регулярно віддавав від чверті до третини річного доходу на справу Божу, підтримку священиків і святині та допомогу бідним.

Деякі дослідники називають приношення для підтримки чужинців, сиріт і вдів другою десятиною. Цілком очевидно, що люди мали насолоджуватися результатами своєї праці й відзначати свято жнив. Бог обіцяв особливо благословити їх, зокрема на їхній новій землі, але вони не мали приймати благословення як належне або забувати про тих, хто зазнавав нестатків.

Звичайного року цю частину врожаю доставляли у святиню й звідти розподіляли. Однак кожного третього року особливий акцент робили на тому, щоб поділитися своїми благословеннями з ближніми. На таких святах жнив особ­ ливу увагу приділяли нужденним і знедоленим: «І даси Левиту, приходькові, сироті та вдові, і будуть вони їсти в брамах твоїх і наситяться» (П. Зак. 26:12).

Згідно з Божими Заповідями, крім першої (названої левитською, див. Неем. 10:37) десятини, частина від усіх приношень ізраїльтян мала бути спрямована на надання фінансової та практичної допомоги найбільш нужденним. Цьому сприяла вдячність народу за Божу милість і дари.

`Прочитайте П. Зак. 26:1-11. Що Господь говорить ізраїльтянам? Як ми можемо застосувати цей принцип, надаючи матеріальну допомогу нужденним?`
