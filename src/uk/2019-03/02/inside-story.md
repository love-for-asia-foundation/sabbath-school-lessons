---
title:  Місіонерська історія
date:   12/07/2019
---

#### Людина з «вигнутою палицею»
_Вільсон Місапогу_

Жителі одного індійського села зіткнулися зі справжньою бідою: до їхніх подвір’їв уночі почав навідуватися тигр. Гудем-Мадхаварам — далеке село без електроенергії, розташоване на схилі гори в індійському штаті Андхра-Прадеш.

Місцеві жителі повністю залежали від своєї домашньої худоби: кози й корови давали молоко, а биків використовували для обробітку землі. Тепер люди в розпачі спостерігали, як їхні тварини гинули одна за одною. Селяни молили своїх богів про захист, але нічого не допомагало.

Одного разу до Гудем-Мадхаварама верхи на коні прибув високий світлошкірий чоловік з рушницею. Він говорив місцевою мовою телугу. Люди з подивом дивилися на його «вигнуту палицю». Раніше їм ніколи не доводилося бачити такий дивний предмет: коли ця палиця видавала звук, подібний до гучного кашлю, тварини засинали назавжди.

Люди дізналися, що чоловік був американцем на ім’я Теодор Флайц. Він відкрив невеличку лікарню в Нузвиді, що за 50 кілометрів від їхнього села, а також школу з підготовки робітників у Нарсапері, що за 180 кілометрів від них. Коли лікар Флайц хотів відпочити від роботи, він полював на дикого кабана на схилі їхньої гори, а впольованого звіра дарував жителям села.

Щосуботи Теодор Флайц знаходив місце в тіні дерев, знімав пальто, сідав і співав пісень. Коли місцеві поцікавилися, про що той співає, він пояснив, що прославляє Бога-Творця. «Ми хочемо побачити цього Бога-Творця», — зацікавилися люди. Світлошкірий чоловік узяв до рук чорну книгу й почав читати їм уголос про Бога-Творця.

Тим часом проблеми, пов’язані з нападами тигра, загострилися, і старійшини села вирішили звернутися до новоприбульця по допомогу. Увечері вони прив’язали козу до стовбура дерева в центрі села, а в гіллі дерева облаштували лігво, де міг би спати світлошкірий чоловік, до його ноги теж прив’язали мотузку. Потім усі повернулися до своїх хатин і почали чекати.

Уночі тигр наблизився до дерева. Люди відразу ж смикнули за мотузку, щоб розбудити світлошкірого чоловіка. Той вистрелив. Однак хижака вдалося лише поранити, і він утік. Згодом тигр знову повернувся, але ситуація повторилася: чоловік відкрив вогонь, а звір знову швидко зник. З третьої спроби тигра нарешті застрелили.

Після цієї події між лікарем Флайцом та місцевими жителями зав’язалася міцна дружба, і в Гудем-Мадхаварамі утворилася невеличка громада адвентистів сьомого дня. Одним з перших новонавернених став юнак, який допоміг прив’язати козу до дерева й наглядав за нею вночі. Його звали Сундар Рао, це мій батько. Він уклав заповіт з Богом 1955 року.

Сьогодні Гудем-Мадхаварам — повністю адвентистське село. У ньому пройшли навчальну практику сорок пасторів та євангелістів, а також багато вчителів і медичних працівників. Щосуботи всі жителі села залишають свої справи, щоб прийти на поколоніння Богові-Творцеві.

Вільсон Місапогу – виконавчий секретар Південно-Азійського дивізіону Церкви адвентистів сьомого дня, до складу якого входить Індія. Лікар Теодор Р. Флайц був медиком-місіонером, який очолював медичну роботу Всесвітньої Церкви АСД 1947–1966 років до виходу на пенсію. Помер він 1977 року, коли йому було 80.