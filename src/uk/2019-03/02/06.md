---
title:  Ювілейний рік
date:   11/07/2019
---

Ізраїльський народ, позбавлений власної оселі, чекав, коли Господь виконає Свою обіцянку і приведе їх у Землю обітовану. Земля, яку обрав для них Господь, мала стати місцем нового суспільства в Ханаані. Під Божим керівництвом Ісус Навин мудро розподілив землю між племенами та їхніми сім’ями.

Однак Господь також знав, що згодом пов’язані із землеволодінням багатство і ресурси будуть зосереджені в руках невеликої кількості людей. Сімейні проблеми, хвороби, помилкові рішення й інші нещастя можуть призвести до того, що деякі землевласники продаватимуть свої землі для короткострокової вигоди або навіть заради виживання. За цих обставин сім’я може втратити власність, унаслідок чого постраждають наступні покоління.

Тому Бог звелів народу Ізраїлю не продавати землю остаточно й безповоротно. Згідно з Божою постановою, землю можна було продати лише до наступного «ювілейного року», до настання якого сім’я мала право в будь-який момент викупити свій земельний наділ. Укотре Бог нагадує людям про їхній зв’язок з Ним і про Його вплив на їхні взаємини з іншими: «А земля не буде продаватися назавжди, бо Моя та земля, бо ви приходьки та осілі в Мене» (Левит 25:23).

`Прочитайте Левит 25:8-23. Які зміни відбулися б у суспільстві, якби люди дотримувалися цих принципів і не кривдили одне одного?`

«Запроваджені Богом постанови мали на меті збереження соціальної рівності. Заходи, передбачені суботнім і ювілейним роками, значною мірою виправляли недоліки, які впродовж того чи іншого періоду виникали в соціальному й політичному житті народу» (Е. Уайт. Патріархи і пророки, с. 534).

Історики не впевнені в тому, що ізраїльтяни цілком дотримувалися цих економічних та соціальних циклів протягом будь-якого значного періоду часу (див. 2 Хронік 36:21). Утім, згадані правила дають змогу побачити, як був би влаштований наш світ, якби всі люди повною мірою дотримувалися Божих законів. Ці мудрі закони свідчать про особливу турботу Бога про бідних і знедолених, а також передають Його прагнення, аби справедливість знайшла своє відображення в практичному житті людей.
