---
title:  Десять заповідей
date:   08/07/2019
---

`Прочитайте Матв. 22:37-40 і Вих. 20:1-17. Як короткий виклад Заповідей Ісусом допомагає нам краще зрозуміти кожну з Десяти Заповідей?`

Текст Десяти Заповідей подібний до тексту конституції. Після короткої преамбули, у якій дано обґрунтування подальших постанов (зокрема це факт звільнення Божого народу), у документі перераховують основні принципи, на яких ґрунтується нація. Ізраїльтянам були дані конкретні повеління, завдяки яким люди могли жити краще, виявляючи любов до Бога й одне до одного. Не дивно, що багато народів із християнською спадщиною беруть за основу своїх законів ці головні принципи.

Хоч більшість даних наказів лаконічні, не можна недо­ оцінювати ступінь впливу й охоплення Десяти Заповідей, які є законом життя. Наприклад, шоста заповідь «Не вбивай» (Вих. 20:13) включає в себе «всякі вчинки несправедливості, котрі призводять до скорочення життя», а також наше «егоїстичне нехтування турботою про нужденних або страждальців» (Е. Уайт. Патріархи і пророки, с. 308). Аналогічним чином заборона крадіжок (див. Вих. 20:15) засуджує «работоргівлю… загарбницькі війни». Вона «вимагає справедливості в розрахунку з боргами й у видачі належної платні», а також забороняє «скористатися недосвідченістю, слабкістю або нещастям іншої людини» (там само, с. 309).

Можна легко переконати себе в тому, що ми хороші люди. Наприклад, якщо ми ніколи не скоювали вбивства або крадіжки, отже, у нашому житті все гаразд. Однак, говорячи про Заповіді, Ісус дав зрозуміти, що їх дотримання – не просто формальне виконання тих чи інших вказівок, а значно більше. Це ще й чистота наших мотивів, помислів і навіть небажання робити те, що може призвести до порушення Божого Закону (див. Матв. 5:21-30).

Отже, уявіть, яким було б суспільство, якби всі люди серйозно ставилися до Десяти Заповідей та прагнули втілити в життя кожну з них. Це було б чудове діяльне суспільство, у якому рушійною силою всіх учинків була б любов до Бога й одне до одного.

`Чому наше розуміння Десяти Заповідей часто буває вузьким і ми ігноруємо ширше застосування цих важливих принципів у своєму житті? Чому на практиці легше дотримуватися букви заповіді, аніж її духу?`
