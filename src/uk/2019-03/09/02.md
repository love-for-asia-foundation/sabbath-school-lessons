---
title:  Нова громада
date:   25/08/2019
---

Після вознесіння Ісуса Христа і злиття Святого Духа в день П’ятидесятниці група віруючих швидко зросла і створила ранню Церкву. Це була нова спільнота послідовників Христа, і спочатку її очолювали перші учні Ісуса. Нова громада ґрунтувалася на вченні та служінні Ісуса Христа, а також спиралася на багаторічну історію старозавітних Писань та їхніх пророків.

`Прочитайте Дії 2:42-47 і 4:32-37. Які ключові елементи можна виділити в описі ранньої Церкви?`

Хоч ізраїльському народу так і не вдалося повною мірою реалізувати Божий план, стати справедливим і щедрим су­ спільством, рання Церква з усією серйозністю поставилася до припису: «Тільки не буде серед тебе вбогого» (П. Зак. 15:4). Одним із практичних проявів їхньої віри був розподіл усіх матеріальних ресурсів. Навіть кошти від продажу землі і будинків (див. Дії 4:34-5:2) використовували для задоволення потреб одновірців, а також для того, щоб нести благословення ншим людям, особливо через служіння зцілення.

Утім, це співтовариство було далеко не ідеальним і також мало розв’язувати проблеми, які виникали. Так, наприклад, у міру зростання кількості віруючих наростала напруженість у питанні управління ресурсами, особливо стосовно щоденної роздачі продовольства вдовам (див. Дії 6:1). Апостоли бажали зосередитися на проповіді Євангелія і молитвах. Для врегулювання ситуації, що склалася, їм потрібно було провести реорганізацію.

Отже, для розв’язання практичних питань громади було обрано сім чоловіків, що стало першим визнанням наявності в Церкві різних служінь і дарів. Водночас це показало, наскільки важливе практичне служіння для життя і свідчення Церкви. «Люди, котрим було доручено наглядати за нещодавно організованою Божою Церквою в євангельські часи, мали керуватися тими самими принципами побожності й справедливості, що й керівники Божого народу за днів Мойсея і Давида» (Е. Уайт. Дії апостолів, с. 95).

`Спробуйте уявити собі практичне життя ранньої Церкви. Як можна втілити ці самі принципи сьогодні?`
