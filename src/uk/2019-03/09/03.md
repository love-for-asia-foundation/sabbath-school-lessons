---
title:  Служіння Тавити і свідчення
date:   26/08/2019
---

У міру того як Церква поширювалася, згідно з пророцтвом Ісуса, «в Єрусалимі, по всій Юдеї та Самарії – і аж до краю землі!» (Дії 1:8), новонавернені приймали віру Христа й долучалися до Його служіння. Серед них була Тавита, також відома як Сарна, котра проживала в місті Йопії. Очевидно, вона серйозно поставилася до слів Спасителя про те, що, одягаючи нужденних, ми служимо Ісусу Христу (див. Матв. 25:38, 40).

`Прочитайте текст Дії 9:36, де охарактеризовані Тавита та її служіння. Як можна охарактеризувати вас (за аналогією до цього вірша)? Який опис вас і вашого служіння ви хотіли б почути?`

Судячи з усього, служіння Тавити було настільки посвяченим, що її вважали «ученицею» Христа (див. Дії 9:36), а її віра, енергія і турбота про інших були відомі навіть за межами її рідного міста.

Петро перебував у сусідньому місті Лідді, і жителі Йопії попросили його прийти у зв’язку з раптовою смертю Тавити (див. Дії 9:37-41). Після прибуття до Йопії Петра зустріло багато людей. Йому показали одяг, який жінка пошила, і, без сумніву, розповіли безліч історій про допомогу Тавити.

Звичайно, факт, що Петро тоді помолився про Тавиту і Бог воскресив її, не гарантує життя без труднощів і проб­ лем людям, які присвятили своє життя служінню ближнім. Зрештою, Тавита сильно занедужала й померла, а Степан, один із семи перших дияконів, призначених для служіння вдовам у Церкві, став першим мучеником (див. Дії 7:54-60). Життя служіння – не рівна й гладка дорога; часом це тернистий і важкий шлях.

Однак в описаній історії Бог явив Свою любов і силу як у житті, так і в смерті Тавити, що справило великий вплив на жителів Йопії: «Це стало відомо по всій Йопії, і люди повірили в Господа» (Дії 9:42).

`Наскільки активна ваша участь у житті людей і наскільки значний ваш внесок у роботу Церкви, порівняно зі служінням Тавити? Які ваші практичні навички можна використовувати в служінні ближнім (наприклад, уміння шити одяг)?`
