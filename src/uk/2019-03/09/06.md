---
title:  Яків праведний
date:   29/08/2019
---

Яків (двоюрідний або зведений брат Ісуса) очолив ранню Церкву і головував на Єрусалимському соборі (див. Дії 15; Гал. 1 і 2; Е. Уайт. Дії апостолів, с. 195). Він був автором Послання Якова, записаного у Святому Письмі.

Оскільки в ті часи ім’я Яків було досить поширеним, за цим церковним лідером закріпилося почесне прізвисько – Праведний (Справедливий). Воно характеризувало мудрого лідера, який належним чином приділяє першочергову увагу турботі про знедолених і пригноблених. Послання Якова, присвячене практичному благочестю і мудрому життю в Христі, часто називають «новозавітною книгою Приповістей».

Яків хотів нагадати своїм читачам важливу істину: «Будьте виконавцями Слова, а не тільки слухачами, що обманюють самих себе» (Якова 1:22). Він також акцентує нашу увагу на тому, що справжня релігія, яка має цінність в очах Бога, зосереджена на турботі про нужденних і пригноблених, на противагу руйнівному впливу навколишнього суспільства (див. Якова 1:27).

`Прочитайте Якова 2:1-9 і 5:1-5. Наскільки відрізняється ставлення Якова до багатих від загальноприйнятого ставлення до них у суспільстві? Які особливі вказівки дає Яків нам, членам Церкви, про те, як ми повинні поводитися з бідними і багатими в церковній громаді?`

Яків стверджує, що бажати людям добробуту і навіть рясних Божих благословень буде марно й недоречно, якщо ці люди страждають від холоду і голоду. Забезпечення реальною їжею й одягом стане значно кориснішим виявом нашої турботи про них, ніж усі шляхетні почуття і добрі побажання (див. Якова 2:14-16). Яків змальовує приклад взаємодії нашої віри і конкретних діл у контексті наших взаємин з Богом. Він також повторює основну ідею вчення Христа: «Люби свого ближнього, як самого себе» (Якова 2:8), показуючи, як необхідно дотримуватися цієї заповіді в повсякденному житті. Служіння Богові та ближнім – це прояв щирої віри і не має на меті заслужити спасіння.

`З ким вам легше спілкуватися: із заможними чи бідними людьми? Чому? Який приклад щодо цього нам залишив Ісус?`
