---
title:  "Керівництво Павла: як необхідно жити і любити"
date:   28/08/2019
---

Послання Павла до римлян широко відоме завдяки своєму глибокому поясненню великої істини про спасіння через віру в Ісуса Христа. Однак, починаючи з 12-го розділу, у цьому посланні відбувається зміщення акценту. Апостол пропонує практичне керівництво, яке навчає нас правильно жити й любити. Воно засноване на благодаті й любові Бога і знайшло відображення в служінні Христа і в Євангелії: «Тож благаю вас, брати: заради Божого милосердя, принесіть ваші тіла як живу, святу, приємну Богові жертву, як ваше служіння розуму» (Римл. 12:1). По суті, Павло говорить, що наше життя має стати саме таким завдяки викупній жертві Христа.

`Прочитайте Римл. 12 і підсумуйте. Зверніть увагу на повеління проявляти любов і турботу щодо інших людей, особливо нужденних.`

У певному сенсі 12-й розділ – це короткий виклад багатьох тем, які Павло докладно розглядає в інших своїх посланнях. Він говорить про різні ролі й дари всередині Церкви, зокрема про служіння ближнім, моральну підтримку і щедрі приношення (див. вірші 3-8). Усе це повинно втілюватися в життя з натхненням і насамперед з любов’ю (див. вірші 9-11).

Апостол показує практичну сторону такого життя. Він закликає віруючих виявляти терпіння в часи скорботи і гонінь, піклуватися про нужденних, бути миротворцями у всіх можливих випадках і, як зазначалося раніше, перемагати зло добром (див. Римл. 12:20, 21).

У цьому розділі описане життя оновленої людини, її служіння Богу – як особисте, так і в складі церковної громади. Павло хотів донести до новонавернених послідовників Хрис­та важливу думку: їхнє життя, пріоритети і вчинки повинні кардинально змінитися у відповідь на велику жертву Христа на хресті й даровану надію на вічне життя. Вони знали, як жити в деспотичному й жорстокому суспільстві в самому центрі Римської імперії, але Павло навчає їх жити по-­іншому: «І не пристосовуйтеся до цього віку, але змінюйтеся оновленням [вашого] розуму» (Римл. 12:2).

`Яких поглядів і звичок вам необхідно сьогодні позбутися, щоб жити і любити так, як належить послідовникам Ісуса Христа?`
