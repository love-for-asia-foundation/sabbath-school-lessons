---
title:  Місіонерська історія
date:   30/08/2019
---

#### Прощення замість відплати
_Сакарі Вехкавуорі_

1918 рік. Фінляндія загрузла в кровопролитній громадянській війні. Війська «червоних» — представників робітничого класу — вступили в конфлікт з військами «білих» — буржуазно-демократичних сил фінського Сенату.

Мій прадід Віктор Штельберг благав свого сина, мого двоюрідного дідуся Вайно Штельберга, не вступати до лав армії «білих». Віктор, який за три роки до цього став адвентистом сьомого дня, цитував слова Ісуса з Матв. 26:52: «Бо всі, що беруть меч, від меча загинуть».

— Будь ласка, мій сину, не йди до армії разом зі своїми друзями, — просив він.

Проте Вайно відчував сильне бажання боротися за те, у що вірив. Під покровом ночі він залишив рідний дім і в неділю зранку подався на зустріч з друзями біля вкритої кригою Фінської затоки.

Майже відразу червоногвардійці захопили Вайно та його друзів. Пізніше з’ясувалося, що покоївка, яка закохалася у Вайно, видала його плани одному з червоногвардійців, який, своєю чергою, попередив своє керівництво.

Тієї ночі юнаків посадили на сани, запряжені кіньми, і двоє озброєних солдатів Червоної армії повезли їх назад до замерзлої Фінської затоки.

Солдати прорубали ополонку й наказали ув’язненим вишикуватися в шеренгу. Вайно відмовився, його застрелили на місці. Потім убили ще трьох юнаків. Двоє намагалися втекти, але теж загинули.

Друга група в’язнів вирішила тікати відразу. Солдати кинулися їх переслідувати. Лише одному з полонених, який під час розстрілу біля ополонки вдав себе за мертвого, вдалося втекти на волю. Він і розповів ншим про те, що сталося.

Повернувшись до затоки, червоногвардійці кинули тіла вбитих в ополонку. Батько Вайно й інші члени сім’ї багато днів оплакували загиблого.

Через деякий час білогвардійці перемогли, громадянська війна 1918-­ 1920 рр. завершилася. Вони взяли в полон десятьох солдатів Червоної гвардії й вирішили стратити їх, щоб помститися за смерть Вайно та його друзів. Дізнавшись про це, Віктор схопив свою Біблію й поквапився до місця страти на вершині пагорба. «Уже достатньо крові пролито, — заявив він. — Ви не повинні позбавляти життя цих солдатів навіть заради мого загиблого сина».

Запланована помста не відбулася, і життя ув’язнених червоногвардійців було врятоване. Серед цих десяти полонених були два сини місцевого коваля. Ставши очевидцем дивовижного спасіння своїх синів, щасливий коваль почав читати Біблію й приєднався до Адвентистської церкви.

Господь також благословив рідних Віктора. Вісім членів його родини звершують пасторське служіння, включно зі мною та братом Вайно Тойво Селявааром, євангелістом, котрий охрестив понад 1500 людей.
