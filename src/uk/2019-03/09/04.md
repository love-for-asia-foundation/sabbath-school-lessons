---
title:  Принесення дарів як спосіб поділитися
date:   27/08/2019
---

Після свого навернення апостол Павло взяв на себе місію принести Євангеліє в язичницький світ. Господь благословив Павла, але його успіх викликав серйозні суперечки про те, як співвідносяться між собою юдейські корені християнської віри і спосіб прийняття новонавернених послідовників Христа з язичників. Християнські лідери з юдеїв і язичників зібралися в Єрусалимі, щоб під керівництвом Бога обговорити всі ці складні питання. Собор і його рішення описані в Дії 15.

У Гал. 2 Павло виокремлює ще один важливий елемент указівок, отриманих від Єрусалимського собору для подальшого здійснення служіння серед язичників: «Аби тільки ми пам’ятали про вбогих, що, власне, я і намагався робити» (Гал. 2:10).

І Павло продовжував невідступно керуватися цим повелінням протягом усього служіння (див. Дії 20:35). Подібно до ранньої Церкви в Єрусалимі, апостол розширив бачення християнської громади, щоб охопити всіх одновірців.

`Прочитайте 2 Кор. 8:7-15. Який зв’язок вбачає Павло між Євангелієм і щедрими пожертвами?`

Апостол спирався на два старозавітних тексти, закликаючи віруючих до щедрості й турботи про своїх одновірців у складних обставинах. Він нагадав, як Бог щедро задовольнив потреби ізраїльтян у пустелі, пославши їм манну. Цей приклад апостол навів як модель взаємної підтримки й допомоги в церковній спільноті (див. 2 Кор. 8:15). Також він процитував Псал. 112:9: «Як написано: Розсипав, роздав бідним; його праведність перебуває навіки!» (2 Кор. 9:9).

Павло закликав своїх читачів усвідомлено жертвувати, регулярно відкладаючи частину свого доходу, аби при подальшому відвідуванні їхньої церкви він або Тит змогли забрати ці кошти й доправити нужденним християнам у Єрусалим. Павло використовував приклад однієї громади, аби спонукати інші церкви до такої щедрості. «Завдяки досвідові цього служіння вони славлять Бога за ваше підкорення Добрій Звістці Христа, яку ви сповідуєте, та за щирість спілкування з ними та з усіма» (2 Кор. 9:13).

`Як нам потрібно розставляти пріоритети в благодійності, якщо в нас немає змоги жертвувати на кожну справу або потребу?`
