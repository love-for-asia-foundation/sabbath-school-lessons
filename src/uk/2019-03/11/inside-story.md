---
title:  Місіонерська історія
date:   13/09/2019
---

#### Телебачення як засіб благовістя
_Ендрю Мак-Чесні, Адвентистська місія_

Коралі Шофілд виросла в Новій Зеландії й змалку чула настанови старших щодо шкоди телебачення. Проте сьогодні вона задоволена тим, що люди навертаються до адвентистських церков по всій країні саме завдяки телепрограмам.

«Це неймовірний досвід», — каже Коралі. Її чоловік Ніл Шофілд – менеджер місцевого філіалу міжнародного адвентистського телеканалу «Надія», а Коралі відповідає за переписку з його глядачами.

«Я зростала в християнському середовищі, і мій вибір передач ретельно контролювали, — згадує жінка. — Проте тепер асортимент програм і телеканалів значно розширився. У нас є адвентистський канал, що свідчить про Бога 24 години на добу сім днів на тиждень. Чи може бути хорошого забагато?»

Коралі з чоловіком часто відвідують адвентистські громади по всій Новій Зеландії. Усюди до них після богослужінь підходять люди й діляться цікавими досвідами. В одній громаді літнє подружжя розповіло, як їхня доросла донька перемикала канали й зупинилась на телеканалі «Надія». Невдовзі вона почала регулярно дивитися його програми, а потім розповіла про нього своїм батькам та сестрі. Уся сім’я долучилася до перегляду християнських передач. «І сьогодні вони всі четверо в Церкві Божій», — радіє Коралі.

В іншій громаді Коралі Шофілд почула про жінку, яка завдяки адвентистському телеканалу в суботу вийшла на вулицю, щоб знайти охочих вивчати Біблію. Коли пастор приїхав до неї додому, то побачив 11 жінок, які зібралися на біблійний урок. Жінка запросила десятьох своїх подруг, і нині половина з них уже уклала заповіт з Богом.

У 2016 році телеканал «Надія» розпочав безплатне мовлення по всій Новій Зеландії за підтримки дарів Тринадцятої суботи. Сьогодні глядацька аудиторія телеканалу нараховує близько 200 000 людей, тобто п’ять відсотків усього населення, згідно з даними Нільсона, одного з дослідників ринку. В Адвентистській церкві Нової Зеландії нині 12 000 християн. Це країна із секуляризованим суспільством, тому Церква використовує всі методи, щоб донести людям вістку Євангелія.

Глядачів телеканалу «Надія» часом можна зустріти в найнеочікуваніших місцях. Одного разу в літаку Ніл Шофілд працював на своєму ноутбуці, як раптом один з пасажирів побачив на його екрані логотип телеканалу.

«Ви якось причетні до цього каналу?» — запитав незнайомець. Чоловік виявився пастором іншої християнської церкви в Окленді й розповів, що він сам і дві його доньки 15 й 18 років дивляться лише телеканал «Надія».

Є ще одна перевага такого засобу благовістя: завдяки телеканалу «Надія» багато батьків прагне влаштувати своїх дітей до адвентистських шкіл, яких у Новій Зеландії — 16. «Вони знають, що телеканал “Надія” пов’язаний із Церквою адвентистів сьомого дня, і хочуть, щоб їхніх дітей навчали моральних принципів, які пропагують у наших телепрограмах», — пояснює Коралі Шофілд.

Коралі особливо зворушила історія про матір трьох маленьких донечок, яка кілька тижнів ніяк не могла зважитися відвідати суботнє богослужіння, а лише намотувала кола машиною навкруг будівлі церкви, перш ніж набралася сміливості ввійти. Опинившись нарешті серед віруючих, вона зраділа теплому прийому та затишній атмосфері й за кілька місяців уклала завіт з Богом.

Нещодавно в цієї жінки виявили рак останньої стадії. «Це велика трагедія, — каже Коралі. — Проте Бог вчасно привів її до Церкви, де вона та її діти знайшли підтримку».

Очі Коралі наповнюються слізьми, коли вона розповідає про хвору жінку та багатьох інших, які навернулися до Адвентистської церкви завдяки телеканалу «Надія». Ніхто точно не знає, скільки загалом таких людей.

«Для мене величезна честь бути частиною цього процесу, зустрічатися з людьми й бачити безмежну радість на їхніх обличчях, — зізнається Коралі Шофілд. — Вони щасливі, як нібито нарешті повернулися додому».
