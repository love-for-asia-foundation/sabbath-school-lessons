---
title:  Надія
date:   09/09/2019
---

Релігію часто критикують за те, що вона відволікає віруючих від життя тут і зараз, переводячи їхню увагу на краще життя на Небесах. Врешті така людина відходить від реальності і приносить мало користі світу й суспільству. Іноді віруючі люди своєю поведінкою дають привід для такої критики, а часом навіть культивують, проповідують практикують таке ставлення в житті.

Однак, що ще гірше, іноді наділені владою люди кажуть бідним і пригнобленим, щоб ті змирилися зі своєю невідрадною земною долею, оскільки потім, коли повернеться Христос, усе зміниться на краще.

Безумовно, наш світ – зіпсоване місце, і цілком природно мріяти про той час, коли Бог відновить світ, де панує справедливість. Там не буде більше болю і смутку, а нинішній хаос Він замінить Своїм славним праведним Царством. Зрештою, без цієї обітниці у нас не залишається жодної надії.

У першій частині Своєї проповіді про кінець світу (див. Матв. 24 і 25) Ісус повідомляє про необхідність втечі і говорить: «Коли б не були ті дні вкорочені, то не спаслася б жодна людина» (Матв. 24:22). Однак це радше передмова до Його пояснення значення Божих обітниць. Зосередитися винятково на «втечі» як на аспекті християнської надії на майбутнє – означає випустити з уваги важливі моменти, зазначені Ісусом Христом.

`Прочитайте Матв. 24 і 25. Які найважливіші моменти ви зауважили, читаючи проповідь Христа? Як би ви підсумували вказівки Спасителя про те, як нам слід жити, чекаючи Його повернення?`

Наше уявлення про майбутнє суттєво впливає на те, як ми живемо зараз. Надія на Божі обітниці щодо майбутнього повинна мотивувати нас до глибокого духовного життя.

`Як можуть і повинні впливати на наш спосіб життя надія й обітниця про повернення Ісуса, особливо в контексті розмови про допомогу нужденним?`

#### Додаткове читання: Вибрані цитати Эллен Уайт

Ми не можемо зазирнути в майбутнє, яке часто турбує нас своєю невідомістю. Однак те, що Бог приховав від нас багато подій майбутнього, є для нас найбільшим доказом любові і доброти Бога, оскільки невідомість майбутнього робить нас більш пильними сьогодні. Ми не можемо бачити зараз того, що знаходиться в майбутньому. З цієї причини наші найкращі плани іноді виявляються помилковими і позбавленими значення. Ми деколи думаємо: «О, якби ми тільки знали майбутнє!» Але Бог хоче, щоб Його діти довіряли Йому і були готові піти, куди б Він не повів їх. Ми не знаємо точного часу, коли наш Господь з’явиться на небесних хмарах, проте Він сказав нам, що наша безпека полягає в постійній готовності. Нам потрібно постійно пильнувати в очікуванні Його повернення. Сьогодні нам слід зберігати вірність нашим принципам, скільки би часу ми ще не прожили: один рік, п’ять або десять. Нам належить виконувати свої повсякденні обов’язки з такою вірністю, неначе це наш останній день життя. {ЩМП 368.2}

Очікуючи приходу Сина Людського, ми маємо бути пильними, а також старанними, поєднуючи працю з чеканням. Це сприятиме врівноваженості християнського характеру, роблячи його досконалим і гармонійним. Не слід думати, що ми повинні нехтувати всіма іншими обов’язками, заглиблюючись лише у роздуми, дослідження і молитви. Водночас не треба провадити життя лише в метушні, поспіху та в роботі, на шкоду своєму особистому благочестю. Необхідно чекати, пильнувати й працювати. «У ревності не лінуйтеся; палайте духом; служіть Господеві» (Римл.12:11)7. {ХР 18.4}