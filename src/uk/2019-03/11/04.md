---
title:  Надія на воскресіння
date:   10/09/2019
---

Надія християн на Другий прихід Ісуса Христа – це не просто очікування світлого майбутнього. Для перших християн тілесне воскресіння Христа перетворило обітницю про Його повернення на непохитну реальність. Якщо Він зміг воскреснути з мертвих і вони були свідками цього, то обов’язково повернеться, щоб завершити план з викоренення гріха і його наслідків та відновлення миру (див. 1 Кор. 15:22, 23).

Для апостола Павла воскресіння було ключовим елементом надії на швидкий Прихід Христа. Достовірність усього, про що він проповідував, Павло готовий був узалежнити від цього чуда, яке вінчає історію життя Ісуса Христа: «Якщо ж Христос не воскрес, тоді віра ваша марна» (1 Кор. 15:17). Поміркуйте про його слова і про те, яку важливу роль відіграє воскресіння Христа в усьому, на що ми покладаємо надію.

`Прочитайте 1 Кор. 15:12-19. Як би ви пояснили зацікавленій невіруючій людині, чому істина про воскресіння лежить в основі християнської надії?`

Свідчення воскреслого Ісуса змінило перших учнів. Як ми бачили, Христос раніше посилав їх проголосити і явити Боже Царство (див. Матв. 10:5-8), але смерть Ісуса похитнула їхню мужність і зруйнувала надії. Незабаром воскреслий Спаситель дав учням нове доручення (див. Матв. 28:18-20), яке супроводжувало злиття Святого Духа (див. Дії 2:1-4). Саме це спонукало їх стати на шлях зміни світу і втілення в життя встановленого Христом Царства.

Звільнившись від влади і страху смерті, перші християни сміливо діяли в Ім’я Ісуса Христа (див. 1 Кор. 15:30, 31). Зло, яке приносить смерть, – це те саме зло, що приносить страждання, несправедливість, злидні та пригнічення у всіх формах. Утім, завдяки перемозі Ісуса Христа над смертю всьому злу одного разу буде покладено край. «Останній ворог, який буде знищений, – це смерть» (1 Кор. 15:26).

`Кому б ми зараз не допомагали, рано чи пізно їм усе одно доведеться померти. Що ця жорстока правда говорить про те, наскільки важливо розповісти людям про надію, яку вони можуть отримати в смерті і воскресінні Ісуса Христа?`

#### Додаткове читання: Вибрані цитати Эллен Уайт

"Він писав, що Христос після Своєї смерті «третього дня воскрес, згідно з Писанням», після чого «з’явився Кифі, тоді дванадцятьом; після того Він з’явився одночасно понад п’ятистам братам, з яких багато хто живе ще й донині, а деякі спочили. Пізніше з’явився Якову, а тоді — всім апостолам; нарешті з’явився і мені». {ДА 219.5}

З переконливою силою апостол викладає істину про воскресіння. «Якщо нема воскресіння мертвих, — розмірковує він, — той Христос не воскрес. А якщо Христос не воскрес, тоді марна й проповідь наша, марна й віра ваша. Ми ж виявляємося неправдивими Божими свідками, бо засвідчили проти Бога, що Він воскресив Христа, Якого не воскресив, якщо насправді мертві не воскресають. Адже коли мертві не воскресають, то й Христос не воскрес. Якщо ж Христос не воскрес, тоді віра ваша марна: ви все ще у гріхах ваших. Тоді й ті, що впокоїлися в Христі, загинули! Коли ми надіємося на Христа тільки в цьому житті, то ми найнещасніші з усіх людей! Та тепер Христос встав з мертвих, — первісток з покійних». {ДА 219.6}

Апостол спрямовує думки коринтських братів до переможного ранку воскресіння, коли піднімуться всі покійні святі, «щоб вічно жити зі своїм Господом». «Ось, — писав апостол, — кажу вам таємницю: не всі ми впокоїмося, але всі перемінимося ... Та подяка Богові, що Він дає нам перемогу через Господа нашого Ісуса Христа». {ДА 220.1}"