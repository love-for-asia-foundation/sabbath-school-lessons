---
title:  Немає більше сліз і болю
date:   12/09/2019
---

`Прочитайте уривки Об’явл. 21:1-5; 22:1-5 і спробуйте уявити собі описане в них життя. Чому нам важко ­уявити життя без гріха, смерті, болю і сліз?`

Біблійний опис нашого життя після викорінення гріха, безперечно, прекрасний і чудовий. Нам важко уявити, що там на нас чекає. Якщо цей жорстокий світ – єдине, що ми знаємо, то дуже важко уявити життя без болю та страждань, смерті і страху, несправедливості й злиднів.

Крім того, у цьому описі ми зауважуємо особистий дотик: «І Він обітре кожну сльозу з їхніх очей» (Об’явл. 21:4). Боже співчуття до тих, хто страждав протягом усієї людської історії, сягає кульмінації в цьому єдиному реченні. Він не тільки позбавляє людей страждань, а й Сам витирає їхні сльози.

А поки що, присвятивши своє життя Христу, ми служитимемо тим, хто потребує нашої допомоги, якою б незначною вона не була. Добрі слова, гаряча їжа, одяг, медична допомога – усе необхідно робити з такими ж самозреченням самовідданою любов’ю, які явив Христос, здійснюючи служіння на Землі.

Незважаючи на всі наші зусилля, світ загалом ставатиме дедалі гіршим. Ісус знав це. Проте це не заважало Йому служити людям і не повинно зупиняти нас у служінні.

#### Додаткове читання: Вибрані цитати Эллен Уайт

"У Божому місті «ночі не буде». Там ніхто не має потреби у відпочинку і не прагне його. Ніхто не зазнає втоми, виконуючи волю Божу та прославляючи Його Ім’я. Ми завжди будемо відчувати свіжість, що ніколи не минає… «…І не буде потреби в світлі світильника, ані в світлі сонця, бо освітлює їх Господь, Бог…» (Відкр.22:5). Замість сонячного світла буде сяйво, яке не вирізняється сліпучою яскравістю, але набагато перевершує наше полуденне світло. Слава Бога й Агнця наповнює святе місто незгасним світлом. Спасенні ходитимуть у сяйві слави вічного дня. {ВБ 635.1}

«А храму не бачив я в ньому, бо Господь, Бог Вседержитель — то йому храм і Агнець» (Відкр.21:22). Народ Божий має перевагу безпосередньо спілкуватися з Отцем і Сином. «… Тепер бачимо ми ніби у дзеркалі, у загадці» (1Кор.13:12). Ми бачимо образ Божий, відображений ніби в дзеркалі, в творінні природи, в Його відносинах з людьми; але тоді ми побачимо Його віч-на-віч, вже не «як у загадці». Ми будемо перебувати в Його присутності і бачити славу Його. {ВБ 635.2}"

Ми можемо бачити майбутнє небесне блаженство. Біблія відкриває видіння майбутньої слави, дорогі для Церкви картини, написані Божою Рукою. Вірою ми можемо стати на порозі вічного міста і почути милостиве запрошення, звернене до тих, хто в цьому житті співпрацює із Христом, вважаючи за честь постраждати за Нього. Коли промовляються слова: «Увійдіть, благословенні Отця Мого», вони складають свої вінці біля ніг Викупителя, вигукуючи: «Заколений Агнець достойний прийняти силу і багатство, мудрість, міць, честь, славу, благословення! І чув я, як кожне творіння, що на небі й на землі, під землею і на морі, і все те, що в них, говорило: Тому, Хто сидить на престолі, й Агнцеві — благословення, і честь, і слава, і влада на віки віків!» (Об’явл.5:12-13). {ДА 412.4}