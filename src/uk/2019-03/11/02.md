---
title:  «Доки, Господи?»
date:   08/09/2019
---

Протягом усієї біблійної історії Божий народ неодноразово звертався до Господа з проханням заступитися за них. Зокрема це відбувалося, коли люди були в рабстві або у вигнанні, зазнавали утисків, злиднів, несправедливості. У Єгипті й Вавилоні євреї зверталися до Бога, щоб Він побачив і почув їхні страждання й відновив справедливість. У Святому Письмі наведені приклади Божих дій, спрямованих на спасіння й відновлення Його народу. Господь також посилав відплату їхнім гнобителям і ворогам.

Проте спокій, який наставав після звільнення, як правило, тривав недовго, а різні пророки продовжували вказувати на остаточне визволення в майбутньому, коли Господь покладе край злу і звільнить пригноблених. Водночас ці пророки продовжували благати, вигукуючи: «Доки, Господи?» Наприклад, ангел Господній запитував про вавилонський полон ізраїльтян: «Господи Саваоте, аж доки Ти не змилосердишся..?» (Зах. 1:12).

Автори псалмів часто засмучені тим, що нечестиві процвітають, а праведники, зазнаючи насильства, експлуатації, зубожіли. Псалмист неодноразово закликає Бога заступитися, адже переконаний у тому, що сучасний світ не відповідає тому ідеальному світу, який створив і бажав би бачити Господь. Ось чому він підхоплює благання пророків і всіх пригноблених: «Аж доки… о Господи?» (Псал. 94:3-7).

Значно складніше терпіти несправедливість тим, хто вірить у справедливого Бога, Котрий бажає справедливої​​ долі Своєму народові. Божі діти завжди будуть нетерпимі до всесвітнього зла, і уявна бездіяльність Господа є ще однією причиною нетерпимості. Ось чому іноді звучать такі запитання пророків: «Аж доки я, Господи, кликати буду, а Ти не почуєш? До тебе я кличу: “Насильство!” – та Ти не спасаєш!» (Авак. 1:2).

Схожий зойк ми чуємо і в Новому Завіті, де сказано, що саме творіння «стогне і страждає», очікуючи від нашого Господа викуплення і відновлення (див. Римл. 8:19-22). В Об’явл. 6:10 вигук: «Доки, Святий і Праведний Владико?» – звучить з уст тих, хто зазнав мученицької смерті за свою віру в Бога. І цей самий вигук закликає Вседержителя стати на захист Його пригнобленого й переслідуваного народу.

`Прочитайте Луки 18:1-8. Що Ісус говорить про Божу відповідь на неодноразові заклики і молитви Його народу заступитися за них? Як це пов’язано з нашою вірою?`

#### Додаткове читання: Вибрані цитати Эллен Уайт

"У роки, що передували правлінню Йосії, і на початку його царювання, вірних юдеїв цікавило, чи виконаються Божі обітниці, даровані стародавньому Ізраїлеві. З людської точки зору, виконання Божественного наміру щодо вибраного народу видавалося майже неможливим. ... Пророки почали передрікати цілковите знищення прекрасного міста, в якому знаходився Соломонів храм і на якому зосереджувалися усі їхні марні сподівання національної величі. Чи може Бог відмовитися від Свого початкового наміру визволити тих, котрі покладалися на Нього? Чи могли вірні Богові люди сподіватися кращих днів з огляду на нескінченні переслідування праведних і очевидне благополуччя нечестивих? {ПЦ 255.2}

Такі тривожні запитання ставив пророк Авакум. Спостерігаючи становище своїх вірних сучасників, він висловив біль своєї душі в запитанні: «Доки, Господи, я кликатиму, а Ти не чуєш? Кричатиму про насильство, а Ти не рятуєш? Для чого Ти мені показуєш несправедливість і дивишся на кривду? А передо мною грабіж та насильство, постає суперечка і здіймається незгода. Тому Закон утратив силу, ніде не видно права; нечестивий губить праведника, тому й правосуддя виходить викривленим». {ПЦ 256.1}"

Звертаючись сьогодні до Своїх дітей, Господь говорить: «Зміцнюйтеся... і працюйте, бо Я з вами». Християнин завжди має сильного Помічника в Господі. Ми можемо не знати, якими шляхами Господь допомагає нам, але кожний з нас має бути свідомий одного: Він ніколи не залишить тих, хто покладається на Нього. Якби християни могли збагнути, скільки разів Господь вирівнював їхню дорогу всупереч ворожим намірам, вони б не спотикалися і не скаржилися. Їхня віра покладалася б на Бога, і жодне випробування не похитнуло б їх. Вони визнавали б Його своєю мудрістю й силою, а Він здійснював би через них Свої наміри. {ПЦ 380.3}