---
title:  Жити з надією на прихід Христа
date:   07/09/2019
---

### Біблійні тексти для дослідження
Луки 18:1-8; Матв. 24-25; 1 Кор. 15:12-19; Екл. 8:14; 12:13, 14; Об’явл. 21:1-5; 22:1-5.

> <p>Пам’ятний вірш</p>
> «Тому, мої любі брати, будьте стійкі, непохитні, завжди відзначайтеся в Господньому ділі, знаючи, що ваша праця в Господі не даремна» (1 Кор. 15:58).

Ісус проголосив Боже Царство як реальність, частиною якої ми можемо стати вже сьогодні. Його учні мали нести цю вістку й показувати Його Царство через проповідь Євангелія служіння людям, тобто, даром отримавши, даром давати (див. Матв. 10:5-8).

Однак Спаситель також ясно сказав, що Його Царство нше – «не від цього світу» (Івана 18:36) – і ще проявить себе повною мірою. Боже Царство було відкрите через втілення, служіння, смерть і воскресіння Христа, однак Він також очікував моменту, коли Його Царство повністю витіснить земні царства і Боже правління буде показане в усій повноті.

За визначенням, адвентисти – це ті, які чекають Приходу Христа і встановлення Божого Царства, народ надії. Однак їхня надія ґрунтується не тільки на майбутньому новому світі. Хоч вона справді спрямована в майбутнє, проте змінює й сьогодення. Із цією надією ми вже тепер живемо так, як плануємо жити в майбутньому, за принципами того світу, який неодмінно настане.

#### Додаткове читання: Вибрані цитати Эллен Уайт

"Славна переміна чекає на вірних. Усвідомлюючи, які можливості відкриваються перед коринтськими віруючими, апостол намагався вказати їм на те, що підносить людину над усім егоїстичним і чуттєвим, прикрашаючи життя надією на безсмертя. Він щиро напучує їх бути вірними високому покликанню в Христі. «Тому, мої любі брати, — умовляв він, — будьте стійкі, непохитні, завжди відзначайтеся в Господньому ділі, знаючи, що ваша праця в Господі не даремна». {ДА 220.2}

Так, використовуючи рішучі, переконливі слова, апостол намагався виправити ті хибні небезпечні поняття і звичаї, котрі переважали в коринтській церкві. Він говорив відверто, але з любов’ю до цих душ. Через його застереження й докори на них зливалося світло від Божого престолу, викриваючи приховані гріхи, що опоганювали їхнє життя. {ДА 220.3}"

Посилаючи дванадцятьох учнів, Він сказав: «Ідіть і проповідуйте, кажучи, що наблизилося Царство Небесне. Хворих оздоровляйте, прокажених очищайте, мертвих воскрешайте, бісів виганяйте; даром отримали — даром давайте» (Матв.10:7—8). Вони не повинні були займатися дочасними справами людей. Їхнім завданням було переконувати людей примиритися з Богом. У цій роботі вони реалізували свою здатність нести благословення людству. Христос — єдиний зціляючий бальзам від людських гріхів і страждань. Лише Євангеліє Його благодаті може оздоровити пороки, які стали прокляттям для суспільства. В основі несправедливості багатих щодо бідних та ненависті бідних до багатих лежить егоїзм, і це можливо викорінити лише підкорившись Христу. Він єдиний може дати людині замість егоїстичного серця гріха нове серце любові. Нехай же слуги Христа проповідують Євангеліє в силі Духа, посланого з Небес, і працюючи, як Він, для добра людей. Тоді у благословенні та піднесенні людства виявляться такі результати, яких неможливо досягти людськими силами. {НУХ 173.1}

"Боже Царство не приходить помітно. Євангеліє Божої благодаті і дух самозречення не узгоджуються з духом світу. Ці два принципи непримиренні. {ХНС 483.1}

Але і в сучасному релігійному світі є чимало людей, які вважають, що їхня діяльність спрямована на заснування Христового Царства, яке вони собі уявляють як звичайну державу. Вони бажали б бачити свого Господа володарем земних царств, правителем у їхніх палацах і дворах, законодавчих зборах, судових палатах і на площах. Вони сподіваються, що Він правитиме відповідно до законів, установлених людською владою. Оскільки ж Христос фізично на Землі відсутній, то вони готові прийняти на себе Його обов’язки та запроваджувати закони Його Царства. {ХНС 483.2}

Заснування саме такого царства прагнули юдеї за днів Христа. Вони прийняли б Ісуса, якби Він намагався встановити світське правління і втілював у життя те, що вони вважали Божими законами, а їх самих зробив тлумачами Його волі та представниками Його влади. Але Він сказав: «Царство Моє не від цього світу». {ХНС 483.3}"