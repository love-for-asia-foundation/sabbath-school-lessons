---
title:  Єзекіїль
date:   31/07/2019
---

Якщо запитати групу християн про «гріхи Содома», мабуть, багато хто почав би описувати різні гріхи сексуального характеру та інші прояви аморальності. Адже в Бут. 19:1-13 змальоване хворе, спотворене суспільство, яке вже давно слід було б знищити.

Однак цікаво зауважити: відповідь на поставлене запитання не обмежується переліком вищевказаних гріхів. Розглянемо визначення Єзекіїля: «Ось оце була провина твоєї сестри Содоми: пиха, ситість їжі та преспокійний спокій були в неї та в її дочок, а руки вбогого та бідного вона не зміцняла» (Єзек. 16:49). Господь, звичайно ж, не закривав очей на інші гріхи жителів цього міста, але основна увага тут звернена на економічну несправедливість і відсутність турботи про нужденних.

`Чи можливо, що в Божих очах ці гріхи були настільки ж жахливі, як і розпуста?`

Попереджаючи про майбутнє зруйнування, ранні пророцтва Єзекіїля співзвучні пророцтвам його попередників – Амоса, Михея та Ісаї. Однак після повідомлення про те, що Єрусалим буде захоплений вавилонянами, а його жителів відведуть у полон, Єзекіїль переходить до Божих обітниць про відновлення юдейського народу.

`Прочитайте Єзек. 34:2-4, 7-16. Порівняйте Божу оцінку корумпованих правителів Ізраїлю з пастирською турботою Господа. Як їхнє поводження з найслабшими «вівцями» контрастує з Його ставленням?`

Хоч за ступенем беззаконня ізраїльський народ можна було порівняти із Содомом, Господь і надалі звертався до цих людей з надією відвернути їх від беззаконня. Згідно з оновленим Божим планом, ізраїльтяни повинні повернутися до своєї землі, Єрусалим і храм мали бути відновлені. Засновані Богом свята будуть знову відзначати, а землю порівну розділять між людьми як їхню спадщину (див. Єзек. 47:13-48:29). Очевидно, з поверненням ізраїльського народу з вавилонського полону Бог бажав відновити дію початкового плану, даного Мойсею і народу після їхнього виходу з Єгипту. Він передбачав турботу про найслабших членів суспільства і чужинців.

`Наскільки для нас важливий факт, що Бог завжди пропонує другий шанс, даючи його навіть Своєму заблудлому народу?`
