---
title:  Повторюваний заклик до справедливості
date:   28/07/2019
---

Незважаючи на докладний Божий план, передбачений для ізраїльтян, вони рідко жили згідно зі своїм покликанням. Лише через кілька поколінь після того, як народ облаштувався в Обітованому краю, євреї просили пророка і суддю Самуїла призначити їм царя, щоб він правив ними, «як у всіх народів» (1 Сам. 8:5).

`Прочитайте 1 Сам. 8:10-18. Про що Самуїл попередив народ, який просив собі царя?`

Хоч Самуїл намагався давати поради першому царю, виконання його пророцтва не забарилося. Навіть при розквіті Ізраїльського царства під час правління Давида і Соломона цим царям не вдалося уникнути спокус, корупції і перевищення владних повноважень.

У період правління царів в Ізраїлі та Юдеї Бог посилав пророків, щоб вони могли проголосити Його волю й нагадати ізраїльським вождям і народу про покладену на них Богом відповідальність за забутих членів суспільства.

Ми бачимо, що у пророчих вістях неодноразово повторюється заклик до праведного життя і справедливого суспільного устрою. Пророки протистояли невірності Ізраїлю і його вождів, незмінно виступали на захист безмовних, особливо тих, на кому болісно позначалося небажання Ізраїлю коритися Божій волі.

Розмірковуючи про сильні душевні переживання старозавітних пророків, Абрахам-Джошуа Хешель зіставляє наше самовдоволення з їхніми наполегливими закликами до справедливості: «Те, що викликало жах у пророків у минулому, сьогодні відбувається щодня в усьому світі... Їхня нетерпимість до будь-якої несправедливості може бути сприйнята нами як істерика. Ми самі постійно є свідками несправедливості, лицемірства, обману, насильства, страждань, але все це рідко викликає у нас обурення або надмірне занепокоєння. А для пророків навіть найнезначніша несправедливість набуває великих масштабів» (The Prophets, pp. 3, 4).

Пророки допомагають нам зрозуміти, що наповнює серце і розум Бога. Виступаючи від Його Імені, вони можуть допомогти нам побачити несправедливість і страждання нашого світу Божими очима, повними сліз. Однак ці болісні переживання є також закликом до дії, до співпраці з Господом, щоб полегшити й усунути пригнічення і смуток людей, які оточують нас.

`У яких випадках ми іноді прагнемо уподібнитися до «всіх народів»? Як це може заподіяти шкоду нам та іншим людям?`
