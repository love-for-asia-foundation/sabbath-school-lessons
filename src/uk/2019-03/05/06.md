---
title:  Ісая
date:   01/08/2019
---

`Прочитайте Ісаї 1:15-23; 3:13-15; 5:7, 8. Яка реакція пророка на явища, котрі він спостерігав у суспільстві?`

Вступна проповідь Ісаї (перші п’ять розділів) містить різку критику способу життя Божого народу, а також попередження про майбутній суд за те, що люди відкинули Господа і продовжують грішити. Однак у словах пророка звучить і надія: вони знову навернуться до Бога і змінять своє життя на краще. Проте, мабуть, найсильніша емоція, що пронизує його слова, – смуток. Усвідомлюючи, Хто є Бог і що Він готовий зробити для Свого народу, Ісая оплакує втрачену безліч постраждалих людей і переживає про прийдешній Божий суд, який спіткає народ за всі вчинені беззаконня.

Пророк дотримується такої моделі протягом усього свого служіння. Він закликає людей згадати, що здійснив для них Господь. Ісая також пропонує їм надію, провіщаючи те, що Бог бажає зробити для них у майбутньому. Тепер люди повинні навертатися до Господа, оскільки для відновлення взаємин з Богом їм необхідно покаятися в гріхах і змінити ставлення до ближніх.

У розділах 58 і 59 Ісая знову акцентує увагу на питанні справедливості. Він описує суспільство, у якому «і правосуддя назад відступилося, а справедливість здалека стоїть, бо на майдані спіткнулася істина, правда ж не може прийти» (Ісаї 59:14). Однак він стверджує, що Бог знає про це і спасе Свій народ – «прийде Викупитель» (Ісаї 59:20).

Упродовж усієї книги Ісаї особливу увагу приділено проголошенню Приходу Месії, Який урешті-решт відновить Боже Царство на Землі і принесе справедливість, милосердя, зцілення і відновлення.

`Прочитайте Ісаї 9:6, 7; 11:1-5; 42:1-7; 53:4-6. Як ці пророцтва узгоджуються з нашим розумінням життя, служіння і смерті Ісуса Христа? Яким чином ці пророцтва відкривають мету Його Приходу в наш світ?`
