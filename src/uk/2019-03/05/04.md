---
title:  Михей
date:   30/07/2019
---

`«Було тобі виявлено, о людино, що добре, і чого пожадає від тебе Господь, – нічого, а тільки чинити правосуддя, і милосердя любити, і з твоїм Богом ходити сумирно» (Михея 6:8). Яким чином ви можете втілити ці слова в життя?`

Вірш Михея 6:8, мабуть, – один з найвідоміших у Святому Письмі. Ми любимо його цитувати або разом з іншими віршами писати як духовну настанову на вітальних листівках. Однак чи справді ми знаємо контекст і розуміємо глибокий зміст цього вірша?

`Прочитайте уривки Михея 2:8-11 і 3:8-12. Які вчинки людей засуджував Михей?`

Під час правління юдейського царя Ахаза Божий народ сягнув дна у своєму історичному і духовному падінні. Язичництво і його різні згубні практики зростали. Водночас, як відзначали інші пророки того часу, багаті продовжували експлуатувати і грабувати бідних.

Пророк Михей гнівно засуджує беззаконня народу. У перших трьох розділах його книги виражені смуток і гнів Бога з приводу злочинів Його народу, а також зображене хнє майбутнє велике спустошення.

Однак Бог не відмовився від Своїх дітей. Навіть рішучі голоси і суворі послання пророків свідчили про незмінну зацікавленість Бога Своїм народом. Він посилав їм попередження, тому що любив їх і дбав про них. Господь прагнув дарувати їм прощення і відновлення, Його гнів не міг тривати вічно (див. Михея 7:18-20).

Саме в такому контексті прозвучав відомий заклик – діяти справедливо, любити діла милосердя і в покорі ходити з Богом. Хоч здається простим, але втілити ці принципи в життя значно складніше, адже, чинячи так, можна стати білою вороною в суспільстві. У нашому світі, де інші наживають великих статків ціною несправедливості, насміхаються з милосердя і заглушають його своєю гордістю, бажання діяти справедливо, любити діла милосердя й ходити покірно перед Богом потребує мужності й наполегливості. Проте, приймаючи рішення дотримуватися цих принципів, ми не самотні на своєму шляху, оскільки з нами Бог.

`Який зв’язок між трьома принципами: дотримуватися правосуддя, любити діла милосердя і в покорі ходити перед Богом?`
