---
title:  Місіонерська історія
date:   02/08/2019
---

#### Помста і пробачення
_Ендрю Мак-Чесні, Адвентистська місія_

Довгий клинок мачете грізно блиснув, коли 21-річний Уайлдер, палаючи гнівом, змахнув ним над головою. Він цілився в шию свого вітчима. Цієї миті його вітчим Альберто Руї Куарежма підняв руку — і лезо глибоко врізалося йому в передпліччя.

Наступні 24 дні Альберто провів у лікарні в Сан-Томе, столиці острівної держави Сан-Томе та Принсіпі біля узбережжя Західної Африки. Він переніс операцію, і лікарі вставили в його руку металеву пластину. Охоплений злістю, він обдумував план помсти. Йому теж хотілося взяти мачете й так само встромити його в руку Уайлдеру.

Юнака не заарештували, оскільки його рідний батько скористався своїми значущими зв’язками.

Лежачи на лікарняному ліжку, Альберто зауважив, що до них у палату щодня приходила жінка Марія-Рита відвідати свого брата, який постраждав у аварії, коли їхав на мотоциклі. Альберто захоплювався її добротою, турботою про брата й одного разу зважився на зізнання:

— Я закохався в тебе, Маріє.

— Ні, — різко відповіла на це Марія-Рита. — Я не хочу заміж. Від чоловіків одні біди.

Її реакція здивувала Альберто, але він зрозумів, що вона страждає від минулих стосунків. У свої 44 роки Альберто встиг пожити з трьома «цивільними» дружинами, і саме син останньої намагався вбити його.

Марія-Рита не хотіла обговорювати питання шлюбу. Вона змінила тему й заговорила про Бога.

— Бог є любов, Він може змінити твоє життя й зробити тебе іншою людиною, — сказала вона. — Господь допоможе тобі забути те, що сталося, і пробачити того хлопця.

Коли Альберто виписали з лікарні, він іноді зустрічав Марію-Риту в місті. Одного разу вона запросила його відвідати 40-денну програму відродження, яка відбувалася в Адвентистській церкві. Альберто не пропустив жодної зустрічі й був вражений почутим, а за п’ять місяців охрестився. Пізніше він освідчився Марії-Риті в коханні, і вона погодилася стати його дружиною.

Сьогодні Альберто 50 років, він працює бригадиром на цементному складі. Також він є скарбником, старшим дияконом і вчителем Суботньої школи у своїй громаді. Альберто молиться про можливість поділитися з Уайлдером особистим досвідом, як Бог змінив його життя. Іноді вони зустрічаються на вулиці, вітаються один з одним.

Чоловік сміється, коли йому нагадують, що цей юнак намагався вбити його під час їхньої останньої зустрічі. «Я не турбуюся про це, тому що Бог зі мною», — говорить Альберто.