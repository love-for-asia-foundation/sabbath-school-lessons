---
title:  Голос пророків
date:   27/07/2019
---

### Біблійні тексти для дослідження
1 Сам. 8:10-18; Амоса 5:10-15; Михея 6:8; Бут. 19:1-13; Єзек. 16:49; Ісаї 1:15-23.

> <p>Пам’ятний вірш</p>
> «Було тобі виявлено, о людино, що добре, і чого пожадає від тебе Господь, – нічого, а тільки чинити правосуддя, і милосердя любити, і з твоїм Богом ходити сумирно» (Михея 6:8).

Старозавітні пророки – одні з найцікавіших біблійних персонажів. Їхній рішучий голос, суворі послання, смуток, гнів і обурення вказували на їхнє глибоке занепокоєння долею народу.

Послані переважно до Ізраїлю та Юдеї пророки закликали обраний народ знову навернутися до Бога. Ізраїльтяни та їхні вожді надто легко піддавалися згубному впливу навколишніх народів, що загрузли в язичництві. А невдячне завдання пророків полягало в тому, аби спонукати людей до покаяння. Іноді пророкам доводилося нагадувати народу про любов Бога і те, що Він звершив для них. Якщо ж люди продовжували відходити від Нього, то пророки попереджали про наслідки такого кроку.

Вивчаючи урок, ми побачимо, що в переліку гріхів і недобрих учинків, від яких пророки застерігали правителів і народ, одним з найбільших зол було пригнічення бідних, нужденних і безпорадних. Безумовно, ідолопоклонство і наслідування хибних релігійних звичаїв – це дуже погано, але утиск бідних і немічних гідний не меншого засудження.
