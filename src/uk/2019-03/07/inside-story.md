---
title:  Місіонерська історія
date:   16/08/2019
---

#### Звільнення через дотримання суботи
_Аврора Карлос Юстіно_

Явиросла в Нампулі, третьому за величиною місті в Республіці Мозамбік, де 80 % населення — мусульмани. Я не відчувала себе комфортно, сповідуючи віру своєї матері, яка розлучилася з моїм батьком, коли я була ще дитиною. Щось мені підказувало, що потрібно навернутися в християнство, щоб здобути мир у серці.

Якось я розповіла матері про своє бажання.

— Мамо, я хочу бути християнкою, — зізналася я.

Однак у відповідь почула:

— Коли так, то не називай мене мамою. Ти більше не будеш моєю донькою.

Ці слова злякали мене. Я перестала ходити з нею на поклоніння. Я взагалі нікуди не ходила. Мені хотілося подивитися на реакцію матері.

Побачивши, що я не поклоняюся взагалі, вона врешті-решт дозволила:

— Гаразд, ти можеш піти до християнської церкви.

Я була така щаслива! Проте не квапилася шукати Бога, тому що часто ходила на вечірки й навіть уживала алкоголь.

Одного разу до мене на вулиці підійшов юнак.

— Ви знаєте, що Бог любить вас? — запитав він.

— Так, — відповіла я.

— Ви повинні залишити всі свої гріхи, — сказав він.

Його слова спантеличили мене.

Юнак назвався Армандо й запросив мене до своєї церкви поблизу.

Однак після того, як ми попрощалися, я не змогла згадати, як називалася ця церква. За місяць я вирішила відшукати її. Виявилося, що в тому районі була єдина церква — адвентистів сьомого дня. Пастор Елеутеріо Мараге не знав Армандо, але він запропонував мені вивчати біблійні уроки. За три місяці я прийняла хрещення.

Життя відразу ускладнилося. У ресторані, де я працювала, субота була робочим днем. Мене долали тривожні думки: «Якщо я не працюватиму в суботу, то взагалі не знайду роботи. А якщо в мене не буде роботи, як виживуть мої сестра з матір’ю, тому що я єдина дбаю про них?»

У таких роздумах минув місяць, потім я прочитала обітницю Ісуса в Євангелії від Матвія 6:33: «Шукайте перш за все Царства Божого і Його праведності, а це все вам додасться». Зрештою, я звільнилася з роботи.

Моя мама спочатку дуже засмутилася, але Господь усе передбачив. Один з трьох моїх старших братів вирішив матеріально підтримувати матір та сестру.

Та найбільше мене вразило те, як кардинально змінилося моє мислення. Я здобула спокій, якого в мене ніколи раніше не було. Я дякую Богові за те, що Він змінив моє життя. Зараз мені 22 роки, і мені ще не вдалося знайти роботу на повний робочий день. Та з Божої милості торік я привела до Христа чотирьох людей.