---
title:  Очищення храму
date:   14/08/2019
---

Коли ми читаємо в Євангеліях розповіді про Христа, нас часто приваблює Його турбота про хворих і дітей, Його притчі, проповіді й бесіди про Боже Царство. Можливо, тому інші історії, у яких Він діяв рішуче й категорично, виступаючи проти релігійних вождів і їхніх несправедливих дій, можуть стати для нас повною несподіванкою.

`Прочитайте Матв. 21:12-16; Марка 11:15-19; Луки 19:45-48; Івана 2:13-17. Яке значення має факт, що ця історія записана в усіх чотирьох Євангеліях?`

Не дивно, що цей випадок описують усі євангелісти.

­Зображена драматична історія сповнена динаміки й емоційного напруження. Очевидно, Ісус був украй стурбований тим, що храм у такий спосіб використовували й замінили справжнє поклоніння продажем жертовних тварин. Яке опоганення! Жвава торгівля в храмі жертовними тваринами аж ніяк не являла собою замісну жертву Христа за гріхи всього світу!

Реакція Христа добре вписується в модель поведінки єврейських пророків. У кожній євангельській оповіді або Ісус, або євангеліст цитує Ісаю, Єремію чи Псалми, щоб пояснити, що відбувається. Коли після вигнання торговців Ісус почав зцілювати і навчати в храмі, народ визнав Його пророком (див. Матв. 21:11) і прийшов до Нього. Ці люди отримували зцілення через дотик Христа і, слухаючи Його вчення, знаходили надію.

Релігійні вожді також визнавали Христа пророком, але вважали, що Він становить загрозу їхній владі й соціальній стабільності. Тому вожді пішли, аби вчинити змову, щоб убити Ісуса Христа подібно до того, як їхні попередники домовлялися про вбивство пророків у минулі століття (див. Луки 19:47, 48).

`Що можемо зробити ми, члени Церкви, щоб, на відміну від Єрусалимського храму, наша громада ніколи не стала місцем, яке потребує очищення? Які дії можуть опоганювати її?`
