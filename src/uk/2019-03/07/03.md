---
title:  Місія Ісуса
date:   12/08/2019
---

Незалежно від того, чи був цей уривок визначений на той день читання або ж Ісус із наміром знайшов відповідні вірші (див. Ісаї 61:1, 2) у сувої, який Йому дали прочитати, ці тексти не випадково лягли в основу Його першої публічної проповіді. Не випадково також і те, що зі згадки про проповідь Ісуса в Луки 4:16-21 починається розповідь апостола про суспільне служіння Христа.

Ісус, здавалося, підхопив мотив пісні Марії про «перевернуте царство» і почав втілювати його у Своєму служінні. Пророцтво Ісаї мало пояснити теперішні й майбутні дії Христа. Крім того, це був ще один спосіб висловити принципи, описані Марією тридцять років тому. Бідні, уражені та пригноблені перебувають у центрі Благої вістки, яку приніс для них Ісус.

Христос проголосив тексти з Ісаї 61 як Свою програмну заяву. Його служіння і місія мали стати водночас духовними й практичними, і Він показав, що духовне і практичне – не настільки віддалені поняття, як нам іноді здається. Для Христа і Його учнів практична турбота про людей була невід’ємною частиною духовної праці.

`Прочитайте й порівняйте уривки Луки 4:16-21 і 7:18-23. Чому, на ваш погляд, Ісус відповів саме так? Як би ви відповіли на схожі запитання про Божественну природу і місію Христа?`

Посилаючи Своїх учнів благовістити людям, Ісус дав їм доручення, що відповідає цій місії. Учням належало проголошувати вістку про те, що «наблизилося Царство Небесне» (Матв. 10:7), а також виконувати вказівку ​​Христа: «Хворих оздоровляйте, прокажених очищайте, мертвих воскрешайте, бісів виганяйте; даром отримали – даром давайте» (Матв. 10:8). Служіння учнів в Ім’я Христа було відображенням і втіленням цінностей і принципів Його служіння і Царства, до якого Він запрошував людей. Апостоли також мали приєднатися до Ісуса у виконанні Його місії, піднімаючи тих, які впали й заблукали.

`Як ми можемо зберегти баланс між служінням благодійності і проповіддю Трьохангельської вістки заблудлому світу? Чому все, що ми робимо, так чи інакше пов’язане з проголошенням «істини для теперішнього часу»?`
