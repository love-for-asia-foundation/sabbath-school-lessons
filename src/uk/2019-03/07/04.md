---
title:  Ісус зціляє
date:   13/08/2019
---

Євангеліє містить безліч історій про чудеса Христа, особ­ ливо про зцілення. Як і провістив Ісая, Ісус зціляв сліпих, кульгавих, звільняв багаторічних в’язнів хвороб і страждань (див. Марка 5:24-34; Івана 5:1-15). Господь зціляв прокажених – і не лише словом, але й дотиком, хоч на них лежало тавро «нечистих». Христос виганяв демонів, які оволодівають розумом і тілами людей, і навіть воскрешав мертвих.

Такі чудеса привертали цілі натовпи народу, надаючи багатьом критикам і тим, хто сумнівався, чудові докази Його сили і влади. Однак так було не завжди. Ісус часто забороняв зціленій людині розповідати про своє зцілення. І хоча зціленим людям не завжди вдавалося зберегти в таємниці їхнє зцілення, Христос намагався показати, що Його чудеса – не просто видовище, а щось важливіше. Головною метою Христа було дарувати людям спасіння.

Проте, здійснюючи чудеса зцілення, Ісус висловлював Своє співчуття. Наприклад, перш ніж розповісти про те, як Христос нагодував п’ять тисяч людей, Матвій пише: «Вийшовши, Ісус побачив багатьох людей, змилосердився над ними і оздоровив їхніх хворих» (Матв. 14:14). Ісус відчував біль цих людей і робив все, щоб допомогти їм і зцілити їх.

`Прочитайте процитоване євангелістом пророцтво Ісаї в Матв. 12:15-21. Яким чином Ісая і Матвій указують на те, що Ісус робив щось більше, ніж просто зціляв безліч хворих?`

«Кожне вчинене Христом чудо було ознакою Його Божественності. Він виконував те, що, згідно з пророцтвом, мав виконати. Проте для фарисеїв ці діла милосердя були справжньою спокусою. Юдейські вожді з байдужістю ставилися до людських страждань. У багатьох випадках егоїзм і насильство начальників були причиною страждань, від яких звільняв Христос. Через те Його чудеса були для них докором» (Е. Уайт. Христос – надія світу, с. 406).

`Христові чудеса зцілення були проявом співчуття. Однак у всіх випадках вони не були самоціллю, Він здійснював їх, аби привести людей до вічного життя (див. Івана 17:3).`
