---
title:  Хрест Христа
date:   15/08/2019
---

Та обставина, що наш Бог бачить і чує крики бідних і при­ гноблених, утішає нас у скрутну хвилину. Господь Ісус Христос зазнав усієї жорстокості нашого світу, утисків, несправедливості, це вражає наш розум. Незважаючи на всі співчуття і доброту, які наповнювали життя і служіння Христа, Його смерть настала внаслідок ненависті, ревнощів і несправедливості.

З моменту страдницької молитви в Гефсиманському саду до Своєї смерті Ісус зазнав глузувань, знущань і страшних тортур. Пережитий біль посилювався невинністю, чистотою і добротою Страждальця: «Але понизив Самого Себе, прийнявши образ раба, постав у подобі людини, і з вигляду був як людина; Він упокорив Себе, був слухняним аж до смерті, і до смерті хресної» (Филп. 2:7, 8). Через призму історії спасіння ми бачимо красу жертви Христа за нас, але нам не слід забувати про жорстокість несправедливих страждань, яких Він зазнав.

`Прочитайте Ісаї 53:3-6. Що сталося з Ісусом – невинною Жертвою за винних? Як цей уривок допомагає нам зрозуміти, що довелося пережити Христу задля нашого спасіння?`

У Христі Бог знає, що означає бути жертвою зла і несправедливості. Якщо вбивство невинної людини – це злочин; то вбивство Божого Сина – більше, ніж злочин. Господь настільки уподібнився до нас у нашому скрушеному і жалюгідному стані, що не існує причин для сумнівів у Його співчутті й вірності: «Бо маємо не Такого Первосвященика, Який не може співчувати нашим слабкостям, але Який подібно до нас був випробуваний у всьому, за винятком гріха» (Євр. 4:15). Яке чудове одкровення про характер нашого Бога! Чи зможе будь-коли наш розум до кінця усвідомити Благу вістку про Бога, символом якої є хрест?

`Чому жертва Ісуса Христа як нашого Заступника повинна лежати в основі нашої місії, особливо в благовісті нужденним?`
