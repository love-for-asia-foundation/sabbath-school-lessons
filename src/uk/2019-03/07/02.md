---
title:  Пісня Марії
date:   11/08/2019
---

Уявіть собі таку картину: ангел Гавриїл повідомив Марії, що вона повинна стати матір’ю Ісуса, Сина Всевишнього. Нікому нічого не сказавши, вона вирушає відвідати свою родичку Єлизавету, яка вже в похилому віці, але також чекає дитину. Сповнившись Святим Духом, Єлизавета дізнається секрет Марії раніше, ніж та встигає їй щось розповісти, і разом вони радіють обітницям і милості Бога.

`Прочитайте Луки 1:46-55. Зверніть увагу: Марія прославляє Господа й віддає Йому хвалу не тільки за те, що стосується безпосередньо її («зробив мені велике Сильний», Луки 1:49), а й за Божу турботу про Ізраїль загалом. Чому, поклоняючись Богу і вихваляючи Його, ми не повинні бути зосереджені лише на собі?`

Цю чудову пісню можна було б помістити серед псалмів або писань єврейських пророків. Марію переповнює почуття подиву й подяки Богу. Очевидно, вона бачила Його дію у власному житті, але й була добре обізнана про виконання Божого задуму щодо її народу і людства загалом.

Однак у розумінні Марії Бог не тільки могутній і гідний хвали, Він також милосердний і особливо турботливий щодо покірних, пригноблених і бідних. У її пісні з’являються такі рядки: «Скинув сильних з престолів і підняв покірних, голодним дав достаток, а багатих відіслав ні з чим» (Луки 1:52, 53).

На самому початку Свого земного життя Ісус Христос постає як Правитель (див. Луки 1:43), але Правитель іншого царства. Багато коментаторів відзначає: Боже Царство, яке Ісус прийшов встановити, мало стати «перевернутим царством», тобто царством з кардинально іншими цінностями і принципами порівняно із царствами цього світу. Зокрема в цьому новому Царстві багаті не підносяться над бідними.

`Наскільки Церква відповідає моделі «перевернутого царства», оспіваного Марією? Як можна реалізувати цей ідеал, уникнувши несправедливості щодо багатих і впливових людей, які також прийняли любов Христа?`
