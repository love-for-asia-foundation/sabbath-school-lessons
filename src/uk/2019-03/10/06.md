---
title:  Вічне Євангеліє
date:   05/09/2019
---

Євангельський заклик, звернений до всякого народу, покоління, племені і народності (див. Об’явл. 14:6), звучить протягом усієї історії християнства. Однак у книзі Об’явлення ми бачимо нове проголошення Благої вістки про Ісуса Христа наприкінці часу.

`Прочитайте Об’явл. 14:6, 7. Як загальне розуміння Євангелія, коротко викладене в Івана 3:16, знаходить своє відображення у вістці, проголошеній ангелом?`

В Об’явл. 14:7 перелічені три ключові елементи, складові реакції Бога на всесвітнє зло, бідність і гноблення протягом усієї біблійної історії.

_Суд._ Вимога суду задля відновлення справедливості виходить від усіх пригноблених людей протягом історії. На щастя, Святе Письмо відкриває нам істину про те, що наш Бог завжди чує зойк стражденних. Таку думку часто висловлюють псалмисти, до яких ставляться несправедливо. Тому вістка про Божий суд приносить їм розраду.

_Поклоніння._ У Писаннях єврейських пророків поклоніння і добрі діла часто взаємопов’язані. Це особливо чітко видно в тих випадках, коли пророки порівнювали поклоніння людей, які вважали себе частиною Божого народу, з їхніми переступами і злочинами. Наприклад, в Ісаї 58 Бог відкрито заявив, що справжнє поклоніння – це вияв доброти і турботи про бідних і нужденних (див. Ісаї 58:6, 7).

_Творіння._ В основі Божого заклику до справедливості лежить ідея про те, що все людство – одна сім’я. Ми всі створені за Його образом, і Він любить кожного з нас. Ми всі однаково цінні в Божих очах, і тому не можна нікого експлуатувати або пригнічувати задля несправедливої наживи або власного зиску. Цілком очевидно, що це проголошення Євангелія останнього часу – широкомасштабний заклик прийняти спасіння, викуплення і відновлення, які Бог хоче подарувати грішному людству. Отже, навіть під час суворих гонінь, коли постане питання про істинне і фальшиве поклоніння (див. Об’явл. 14:8-12), у Бога буде народ, який відстоює істину, а саме Божі Заповіді і віру в Ісуса Христа.

`Як ми можемо служити нужденним і водночас ділитися з ними надією і застереженням, даними нам у Трьох­ ангельській вістці?`
