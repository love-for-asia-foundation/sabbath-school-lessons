---
title:  Людський рід
date:   04/09/2019
---

Своїм служінням і вченням Ісус закликав приймати всіх людей, незважаючи ні на що. Кожного, хто в щирому прагненні серця бажав бачити Ісуса, – чи то жінки з поганою репутацією, чи податківці, чи прокажені, чи самаряни, чи римські сотники, чи релігійні вожді, чи діти – Він приймав з теплотою і турботою. Оскільки перед ранньою Церквою стояло завдання перетворення суспільства, християни пропонували людям дар спасіння.

У міру того як перші віруючі поступово усвідомлювали всеосяжний характер Євангелія, вони не просто додавали добрі діла до своєї віри для переконливості. Ці вчинки були обумовлені їхнім розумінням Євангелія, відкритого в житті, служінні і смерті Ісуса Христа. Розв’язуючи питання, які постали спочатку перед керівниками, такими як Павло та Петро (див. Дії 10:9-20), а потім перед усією Церквою на Єрусалимському соборі (див. Дії 15), віруючі почали усвідомлювати, наскільки кардинально Блага вістка змінює їхнє розуміння всеосяжної Божої любові й методів її втілення в життя послідовниками Христа.

`Що сказано в наведених нижче текстах про людський рід? Який вплив це повинно мати на наше ставлення до інших?`

`Мал. 2:10`

`Дії 17:26`

`Римл. 3:23`

`Гал. 3:28`

Текст Гал. 3:28 – це богословський висновок, який підсумовує притчу Ісуса про доброго самарянина. Замість того щоб сперечатися, кому ми зобов’язані служити, просто йдіть і служіть. Також будьте готові до того, що вам самим можуть послужити ті, від кого ви цього зовсім не чекали. Ідею всесвітньої людської сім’ї реалізують ті, кого об’єднують Євангеліє і Божа спасенна любов, котрі закликають нас до єдності в Ньому: «Адже всі ми хрещені одним Духом в одне тіло: чи то юдеї, чи греки, чи раби, чи вільні, – всі одним Духом напоєні» (1 Кор. 12:13).
