---
title:  Співчуття і покаяння
date:   02/09/2019
---

Історії, у яких тісно переплетені теми спасіння і Великої боротьби, закликають нас усвідомити основоположну істину для розуміння нашого світу і нас самих: наш світ і все в ньому перебуває під владою гріха. Він не був створений таким спочатку. Хоч ми, як і раніше, носимо образ нашого Творця, проте є частиною грішного світу. У нашому повсякденному житті гріх має ту саму природу, що і зло, яке спричиняє біль, пригнічення й експлуатацію в усьому світі.

Тому цілком природно, що ми, живі істоти, відчуваємо біль, смуток, стикаємося з труднощами і гостро переживаємо трагедію світу й людей, що навколо. Плач у книзі Псалмів, смуток Єремії та інших пророків, сльози і співчуття Ісуса Христа показують доречність такої реакції на все те зло, яке трапляється у світі.

`Прочитайте Матв. 9:36; 14:14; Луки 19:41, 42; Івана 11:35. Які події викликали співчуття Христа? Що може пом’як­ шити наші серця в цьому світі болю і страждань?`

Нам також необхідно пам’ятати, що гріх і зло трапляються не просто десь там, як наслідок чужої зіпсованості: «Коли скажемо, що не маємо гріха, то самих себе обманюємо, і немає в нас правди» (1 Івана 1:8). У розумінні біблійних пророків гріх був трагедією не тому, що хтось порушив правила, а тому, що гріх зруйнував взаємини між Богом і Його народом. Крім того, наш гріх шкодить іншим людям. Зло завжди залишається злом, яких би форм і масштабів воно не набувало.

В основі всього зла, несправедливості, бідності і гноб­лення у світі лежать егоїзм, жадібність, підлість, забобони, невігластво, безпечність. Сповідуючи свої гріхи, ми робимо перший крок до того, щоб розв’язати проблему цього зла й дозволити Богу посісти Його законне місце в наших серцях: «Якщо ж визнаємо свої гріхи, то Він, вірний і праведний, щоб простити нам гріхи й очистити нас від усякої неправедності» (1 Івана 1:9).

`Проаналізуйте своє життя. Які ваші слабкі місця свідчать, що гріх не обминув вас? Де шукати єдину правильну відповідь і куди ми повинні постійно звертати свій погляд?`
