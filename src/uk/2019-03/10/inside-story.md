---
title:  Місіонерська історія
date:   06/09/2019
---

#### Щастя, отримане завдяки жертві
_Ендрю Мак-Чесні, Адвентистська місія_

Майя підійшла до Валентини після богослужіння.

— Валю, будь ласка, візьми це, — сказала вона, простягаючи їй півбуханки білого хліба.

Сорокарічна Валентина з голодним блиском в очах поглянула на хліб. Вона вже понад півроку не їла ані крихти хліба. Його неможливо було знайти на полицях магазинів у Сухумі — столиці Абхазії, яка тоді саме відділилася від Грузії. Це був 1993 рік, і збройний конфлікт між грузинськими й абхазькими силами, що тривав багато місяців, спричинив серйозну нестачу харчів.

— Візьми, будь ласка, — повторила Майя, простягаючи хліб. — Це тобі від мене.

Валентина повільно похитала головою.

— Я не можу взяти цього у вас, — заперечила жінка. — Ви маєте потребу в хлібі так само, як і ми.

Майя розплакалася.

— Будь ласка, візьми, — наполягала вона. — Ви йшли здалеку, щоб допомогти нам. Це від усього серця, а ти відмовляєшся.

— Гаразд, — Валентина нарешті пом’якшала. — Однак розділімо цей шматок навпіл. Я візьму половину, і ти — стільки ж.

Жінки пройшли на кухню й розрізали півбуханки порівно. У цій громаді близько сорока людей регулярно збиралися, щоб молитися й читати Біблію під керівництвом пастора Павла Дмитрієнка — чоловіка Валентини. Богослужіння закінчилося, усі розійшлися. Валентина та Павло також попрямували додому, їм потрібно було пройти 15 кілометрів пішки.

Валентина усміхалася, думаючи про хліб у своїй сумці. Вона вже передчувала, яку насолоду відчує сім’я під час вечері.

— Я розігрію ячмінний суп, і ми поїмо його зі справжнім хлібом, — усміхаючись, сказала вона чоловікові.

Павло усміхнувся у відповідь. Він теж хотів нарешті повечеряти з хлібом.

Пройшовши півшляху, подружжя зустріло на мосту літню худорляву жінку в брудному одязі. Вона з надією підвела очі на Валентину.

— Доню, — сказала вона тремтячим голосом, — у тебе випадково немає окрайця хліба?

Валентина, не роздумуючи, дістала із сумки свою чверть буханки й простягла жінці.

— Так, бабусю, у мене є, — сказала вона. — Будь ласка, візьміть.

Літня жінка заплакала, приймаючи хліб з її рук.

— Спасибі, — дякувала вона, і сльози потекли по її брудних зморшкуватих щоках. — Я три дні нічого не їла. Ви врятували мене від смерті.

Валентина та Павло продовжили шлях додому. Їхні обличчя сяяли від радості. Вони були щасливі, що змогли пожертвувати свій дорогоцінний хліб бідній жінці.

«Ми віддали цій бабусі те, чого дуже хотіли самі, і цим врятували їй життя, — розповідає тепер уже 65-річна Валентина в інтерв’ю, перебуваючи у своєму домі в Бєлгороді, Росія. — Це була справжня жертва, і вона зробила нас такими щасливими, якими ми не були ніколи раніше».