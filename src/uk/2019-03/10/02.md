---
title:  «Бо так Бог полюбив...»
date:   01/09/2019
---

В Івана 3:16 написано: «Бо так Бог полюбив світ...». У грецькому оригіналі використано слово «космос», що означає «світ як створене організоване буття» (Біблійний коментар АСД, т. 5, с. 929). У цьому вірші йдеться про спасіння людства, але План спасіння також має наслідки для всього Всесвіту.

`Прочитайте Римл. 8:20-23. На які цілі Плану спасіння вказує цей уривок?`

З одного боку, спасіння стосується кожного з нас і проявляється в наших особистих взаєминах з Господом. Однак виправдання – це не просто зняття з нас провини і прощення гріхів. В ідеалі Господь з допомогою Ісуса Христа і сили Святого Духа створює Божу родину, яка дорожить своїм прощенням і свідчить світу про спасіння в Христі.

`Прочитайте Івана 3:16, 17. Яким чином вірш 17 відкриває глибше значення попереднього тексту?`

Любов Бога до людей безмежна. Нам приємно усвідомлювати, що Він любить тих, кого любимо ми. Він також любить тих, кому ми намагаємося донести вістку Євангелія, усвідомлення цієї істини мотивує нас до місіонерської діяльності. Однак Господь любить і тих, хто нам не особливо подобається, неприємний або навіть викликає у нас страх. Бог любить усіх людей.

Творіння свідчить про безмежну любов Господа. Святе Письмо послідовно вказує на навколишній світ як свідчення Божої милості: «Який Своєму сонцю велить сходити над злими і над добрими та посилає дощ на праведних і на неправедних» (Матв. 5:45). Саме життя – Божий дар, і, незалежно від свого ставлення до Бога, кожна людина отримує цей подарунок.

`Як зміниться наше ставлення до людей і їхніх життєвих обставин, якщо ми визнаємо, що вони також є Божим творінням і Господь любить їх?`
