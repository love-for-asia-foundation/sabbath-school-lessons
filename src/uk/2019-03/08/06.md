---
title:  «Одному з Моїх найменших братів»
date:   22/08/2019
---

Ще один випадок, коли відповідь Христа на поставлене запитання не виправдала очікувань людей, описаний у Євангелії від Матвія, у розділах 24 і 25. Учні прийшли до Христа й запитали про зруйнування Єрусалимського храму і час повернення Ісуса (див. Матв. 24:1-3). Відповідь Спасителя на запитання була ґрунтовною і глибокою, а на закінчення Він знову порушив проблеми нужденних людей. Христос ще раз підкреслив, що, виконуючи служіння на Землі, ми повинні зробити все, щоб нагодувати голодних, напоїти спраглих, прийняти мандрівників, одягнути незаможних, подбати про хворих, відвідати ув’язнених. Він запевнив учнів: «Запевняю вас: те, що зробили одному з Моїх найменших братів, ви зробили Мені» (Матв. 25:40). Відмову в допомозі людям Христос також сприймає як щодо Себе (див. Матв. 25:45).

Відповідаючи на запитання учнів, Ісус описав у 24-му розділі ознаки останнього часу і попередив, що Єрусалим буде зруйнований. Христос також підкреслив, що необхідно пильнувати й жити праведним життям. Перша частина 25-го розділу починається з розповіді про мудрих і нерозумних дів, яка вказує на необхідність приготування до раптового або, здавалося б, відстроченого повернення Христа. Притча про трьох слуг спонукає нас жити праведно і з користю під час очікування нашого Господа. А в притчі про овець і козлів конкретно йдеться про обов’язки, покладені на Божий народ.

`Прочитайте Матв. 25:31-46. Про що говорить Ісус у наведеному уривку? Чому ці слова не можна вважати закликом до спасіння ділами? Що ж означає мати віру, котра спасає?`

Слова Ісуса про те, що, служачи ближнім, ми насправді служимо Йому, мають відновити всі наші взаємини і світовідчування. Уявіть, що ви можете запросити Ісуса Христа на обід або відвідати Його в лікарні та в’язниці. Ісус сказав, що ми чинимо саме так, коли служимо людям у нашому суспільстві. Яку неймовірну можливість пропонує нам сьогодні Христос!

`Ще раз прочитайте з молитвою уривок Матв. 25:31-46. Як ми розуміємо ідею про те, що Ісус ототожнює Себе з голодними, нужденними та в’язнями? Яке велике зобов’язання це накладає на нас як Його послідовників?`
