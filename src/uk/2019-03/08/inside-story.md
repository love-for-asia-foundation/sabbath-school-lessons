---
title:  Місіонерська історія
date:   23/08/2019
---

#### Усупереч прогнозам лікарів
_Ендрю Мак-Чесні, Адвентистська місія_

60-річна Діна жила в Радянському Союзі. Щоранку вона молилася:

«Господи, пошли мені когось, кому я зможу розповісти про Тебе».

Одного разу після такої молитви Діна чекала автобус на зупинці в Петропавловську-Камчатському — столиці Камчатки (Далекосхідний регіон). Помітивши вагітну жінку, вона запитала:

— Ви чекаєте дитинку?

Жінка гірко заплакала. Виявилося, що Людмила Савостіна — так її звали — очікувала народження сина, але лікар наполягав на аборті.

— У мене вже є маленька донечка, і я завжди хотіла хлопчика, — розповідала Людмила, а тим часом по її щоках текли сльози. — Проте лікар сказав: якщо я спробую народити цю дитину, вона буде мертвою, а я помру під час пологів.

Діна заспокоїла жінку й запросила відвідати богослужіння в суботу. Людмила ніколи не була в церкві, проте погодилася.

У суботу Діна разом зі своєю новою знайомою приєдналися до 20 членів адвентистської громади й слухали проповідь пастора Якова Кулакова про Божу вірність. Потім Людмила поділилася своєю проблемою зі священнослужителем. Він закликав її довіритися Богові й помолився за неї.

У понеділок Людмила повідомила лікаря, що вирішила народжувати.

— Ви збожеволіли?! — з подивом вигукнув той.

Він не зміг переконати свою пацієнтку й звернувся по допомогу до її чоловіка Володимира. Удома в подружжя відбулася серйозна розмова.

— Ти настільки егоїстична, що готова померти й залишити нашу дочку без матері? — дивувався Володимир.

— Я народжуватиму, — твердо заявила Людмила. — Я довіряю Богові.

— Про якого Бога ти говориш? — чоловік був роздратований. — Бога немає!

Наступної суботи жінка знову пішла до церкви, як і тиждень потому. Невдовзі вона уклала завіт з Богом.

Лікар помилявся. Дитина народилася живою, і Людмила не померла. Однак маленький Сергійко був слабким і страждав від нападів. Одного разу, коли хлопчикові було близько року, у нього почався сильний напад задухи. Його дихання зупинилося на десять секунд. Двадцять секунд. Губи вже почали синіти.

Людмила впала на коліна, благаючи Бога:

— Господи, Ти дав життя цьому малюкові, будь ласка, не відбирай у мене сина!

До кімнати забіг її чоловік.

— Іди сюди й молися! — збентежено вигукнула Людмила. — Нам потрібна й твоя віра теж!

Володимир упав на коліна й крикнув:

— Боже, я вірю!

Тієї ж миті дитина знову почала дихати.

«Усі члени цієї родини стали адвентистами, і діти, яким сьогодні вже близько 40 років, досі залишаються вірними членами Церкви», — розповідає пастор Яків Павлович Кулаков. Йому 66 років, він вийшов на пенсію після 41 року служіння. Сьогодні Яків Павлович живе в місті Подольську, що на південь від Москви.

Чому ця сім’я прийняла адвентизм? Тому що одна літня жінка щоранку молилася: «Господи, пошли мені людину, яку я зможу привести до Тебе сьогодні». Пастор Кулаков переконаний, що це саме так. «Така молитва має силу», — стверджує він.