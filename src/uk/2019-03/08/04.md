---
title:  Добрий самарянин
date:   20/08/2019
---

Прочитайте Луки 10:25-27. Законник, який поставив

`Ісусу запитання, запропонував стандартне узагальнення старозавітних заповідей щодо життя, яке приємне Богу. Як пов’язані ці два накази?`

Коли Христу ставили запитання, Його відповідь часто не збігалася з тим, що людина хотіла почути. Багато релігійних людей того часу витратили чимало часу і сил, з’ясовуючи межі повеління: «І будеш любити ближнього свого, як самого себе!» (Левит 19:18).

Спаситель прагнув відкрити Своїм учням глибше значення поняття «ближній», закликаючи любити не тільки своїх близьких і сусідів, але робити добро всім людям: «А Я кажу вам: Любіть ваших ворогів, [благословляйте тих, що проклинають вас, робіть добро тим, хто ненавидить вас], і моліться за тих, які [кривдять і] переслідують вас, щоб бути вам синами вашого Отця, Того, що на небі, Який Своєму сонцю велить сходити над злими і над добрими та посилає дощ на праведних і на неправедних» (Матв. 5:44, 45).

Однак у своєму прагненні випробувати Ісуса Христа законник перейшов до широко обговорюваного питання: «А хто є моїм ближнім?» (Луки 10:29). Як приклад Ісус розповів сторію про доброго самарянина і фактично підсумував її таким повелінням: _Іди і будь ближнім для всіх, хто потребує твоєї допомоги_ (див. Луки 10:36, 37).

`Прочитайте Луки 10:30-37. Ісус змальовує трьох персонажів, які бачать на узбіччі дороги людину, що потребує їхньої допомоги. На що вказує відмінність у їхній поведінці?`

Ісус Христос у Своєму вченні засуджував тих, хто, виставляючи напоказ власну уявну релігійність, байдуже ставився до страждань людей. «У притчі про милосердного самарянина Христос розкриває зміст істинної релігії. Він показує, що її суть полягає не в системі доктрин чи обрядів, а в здійсненні вчинків любові, у щирій турботі про інших, у справжній доброті» (Е. Уайт. Христос – надія світу, с. 497).

Вказуючи у Своїй притчі на людину, яку хтось міг вважати язичником, Ісус прагнув показати, до чого закликає Бог усіх Своїх послідовників. Христос дає нам чітку вказівку – стати ближнім для знедолених.
