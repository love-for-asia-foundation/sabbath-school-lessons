---
title:  Багач і лазар
date:   21/08/2019
---

У притчі про багача і Лазаря (див. Луки 16:19-31) Ісус протиставляє життя двох людей – багатого і бідного. У ті часи не існувало руху Червоного Хреста, благодійних обідів гуманітарної допомоги, тому просити милостиню біля будинку багатих людей було звичайною справою. Передбачалося, що багаті проявлять щедрість, пожертвувавши хоча б незначну частину свого багатства для полегшення страждань нужденних. Однак у цій історії багатий чоловік був «егоїстично байдужий до потреб свого стражденного брата» (Е. Уайт. Наочні уроки Христа, с. 261).

`Порівняйте уривки Луки 16:19-31 і 12:13-21. У чому ці історії схожі, а в чому відрізняються і чого вони нас навчають?`

У наведених двох історіях немає доказів того, що ці люди нажили багатство нечесним шляхом. Можливо, вони обидва сумлінно працювали, старанно займалися господарством, і Бог їх благословив. Однак щось змінилося у їхньому ставленні до життя, Бога, майна, людей, і це коштувало їм вічності.

Історія про багача і Лазаря свідчить про те, що наш вибір у житті визначає нашу майбутню долю. Наші пріоритети проявляються в тому, як ми реагуємо на людей, які звертаються до нас по допомогу або потребують її. Як сказав Авраам багатієві, котрий страждав, Святе Письмо пропонує нам більш ніж достатнє керівництво для того, аби зробити кращий вибір: «Вони мають Мойсея та і пророків: нехай їх слухають!» (Луки 16:29).

Ісус навчав, що спокуса багатства може відвернути нас від Його Царства і потреб людей, породжуючи егоїзм і самовпевненість. Господь закликав нас шукати насамперед Царства Його, ділитися подарованими нам благословеннями з тими, хто навколо, особливо з нужденними.

`Незалежно від нашого матеріального становища, як можна дотримуватися обережності, не дозволяючи грошам затуманити наш погляд і змусити забути про головне?`
