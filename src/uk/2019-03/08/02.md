---
title:  Вступ до нагірної проповіді
date:   18/08/2019
---

Найдовша проповідь Ісуса, або звід Його настанов, – це Нагірна проповідь. Огляд життя в Божому Царстві, що займає три розділи, починається з викладу так званих заповідей блаженства.

`Прочитайте Матв. 5:2-16 (див. також Луки 6:20). Що спільного в дев’яти груп людей, названих Ісусом «блаженними»?`

Водночас із глибоким духовним змістом цих слів ми не повинні випустити з уваги їхнє практичне значення. Ісус говорив про визнання убогості духу в нас самих і в нашому світі. Він також говорив про праведність (правду, справедливість – у деяких перекладах), покірність, милосердя, миротворчість, чистоту серця. Нам слід звернути увагу на реальні зміни в нашому житті та світі, які здійснять ці виявлені щодо когось якості. Христос підкреслив важливість практичної сторони вказаних якостей, закликаючи Своїх учнів бути сіллю і світлом у світі (Матв. 5:13-16).

При належному використанні сіль і світло мають значний вплив на об’єкт їхньої дії. Сіль надає смаку, зберігає продукти від псування. Це прекрасний символ і приклад того, яким має бути наше служіння людям. Так само світло витісняє темряву, виявляючи перешкоди й небезпеки, роблячи дім або місто безпечнишими і вказуючи шлях кораблям. Ісус сказав: «Тож нехай сяє ваше світло перед людьми, щоб вони побачили ваші добрі діла й прославили Отця вашого, що на небесах» (Матв. 5:16).

Обидва символи, сіль і світло, указують нам, послідовникам Христа, на наш обов’язок справляти благотворний вплив на життя тих, хто навколо. Якщо у своєму житті ми шкодуємо про скоєні гріхи, прагнемо зберегти чистоту серця, покірність милосердя, якщо творимо мир або зазнаємо утиску, саме тоді є сіллю землі та світлом світу. Таким чином, Ісус починає Свою проповідь із заклику втілити в наше земне життя ці часом непопулярні цінності Його Царства.

`Як особисто ви і ваша громада виконуєте роль солі та світла в суспільстві? Як покращилося ваше суспільство завдяки служінню церкви? З іншого боку, якщо ваша церква перестала існувати, як би це відбилося на вашому суспільстві?`
