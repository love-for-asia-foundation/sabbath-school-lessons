---
title:  «Одному з Моїх найменших братів»
date:   17/08/2019
---

### Біблійні тексти для дослідження
Матв. 5:2-16, 38-48; Римл. 12:20, 21; Луки 16:19-31; 12:13-21; Матв. 25:31-46.

> <p>Пам’ятний вірш</p>
> «Цар у відповідь скаже їм: Запевняю вас: те, що зробили одному з Моїх найменших братів, ви зробили Мені» (Матв. 25:40).

Життя Ісуса Христа було сповнене турботою про інших людей, особливо про знедолених і заблудлих. Тому Він найкраще знає і може розповісти, як необхідно дбати про інших.

Учення Ісуса має практичний характер і спрямоване на те, щоб навчити нас жити так, як повинні жити Його послідовники. Господь закликає нас до вчинків справедливості, доброти і милосердя, які Він здійснював на Землі. Якщо ми наслідуємо Його приклад, то будемо служити іншим, подібно до Нього.

Ісус також говорив про Небесне Царство. У Його описі це Царство – реальність, частиною якої ми можемо стати вже зараз. Це спосіб життя, який характеризує система пріоритетів і моральних цінностей, відмінних від позиції земних царств. Учення Христа викладає основні принципи цього Царства, акцентуючи на тому, як ми служимо Богові і як необхідно ставитися до людей. Ми також можемо виявити, що служіння ближнім – турбота про їхні потреби і підтримка – один із способів, яким ми можемо безпосередньо служити Богу.
