---
title:  Перемагаючи зло добром
date:   19/08/2019
---

Коли ми розглядаємо вчення Христа, слід враховувати соціальний статус людей, з якими Він розмовляв, і їхні життєві обставини. Спаситель збирав великі натовпи людей з різних місць, де проводив Своє служіння (див. Матв. 4:25; 5:1). Більшість із них були простими людьми, які жили під гнітом римської влади, але приходили також юдейські начальники й релігійні вожді. Умови життя простих людей були вкрай важкими. Їхнє нещасне життя обтяжували ще й непосильні податки і релігійні вимоги.

Наставляючи цих людей, Спаситель запропонував їм спосіб жити добре, гідно й мужньо незалежно від життєвих обставин. Один із прикладів ми знаходимо в Матв. 5:38-48. Вказівки, які тут містяться: «підстав йому й другу [щоку]», «віддай йому й плаща», «йди з ним дві [верстви]» – давно перетворилися на заяложені вислови. Однак, якщо замислитися, за їхньою допомогою Христос бажає навчити нас правильного ставлення і вчинків.

Змальовані Христом ситуації для багатьох Його слухачів були особистим досвідом. Вони часто зазнавали несправедливих нападок своїх панів і господарів. Нерідко грузнули в боргах і втрачали власність, забрану кредиторами. Також досить часто їм доводилося зазнавати насильства від римських воїнів, які захопили їхню землю. Ісус навчав людей правильно реагувати в таких випадках, ставитися до гнобителів краще, ніж вони того заслуговували, і таким чином зберігати людську гідність. У той час як гнобителі намагалися затвердити свою владу, у людей завжди була свобода вибору щодо того, як реагувати на такі обставини. Не чинячи опору насильству й діючи великодушно, вони тим самим викривали все зло утисків і несправедливості.

`Порівняйте Матв. 5:38-48 і Римл. 12:20, 21. Як ми можемо дотримуватися таких радикальних принципів у своєму житті?`

`Ісус коротко виклав основну думку «Закону і Пророків» (усіх священних книг Старого Завіту) в «золотому правилі»: «Отже, все, що тільки бажаєте, щоб чинили вам люди, так чиніть їм і ви» (Матв. 7:12). Як ми можемо виконати це повеління Христа, чого б це нам не коштувало?`
