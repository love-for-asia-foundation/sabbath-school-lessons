---
title:  Для подальшого дослідження
date:   09/08/2019
---

Прочитайте розділ під назвою «58-й розділ книги пророка Ісаї – Божественний припис» у книзі Е. Уайт «Служіння благодійності» (с. 29-34) і розділ «Горе вам, фарисеї» у книзі «Христос – надія світу» (с. 610-620).

«Наголошуючи на практичному благочесті, пророк лише повторював дану Ізраїлеві кілька століть тому пораду... У всі віки слуги Єгови повторювали ці поради тим, кому загрожувала небезпека вдатися до формалізму і забути про милість» (Е. Уайт. Пророки і царі, с. 326).

«Я отримала настанову звернути увагу членів Церкви на 58-й розділ книги Ісаї. Уважно прочитайте його і спробуйте усвідомити, яке служіння принесе життя в наші церкви. Євангельська робота повинна здійснюватися нашою щедрістю, а також і нашою працею. Коли ви зустрічаєте стражденні душі, які потребують допомоги, надайте її їм. Коли ви бачите голодних, нагодуйте їх. Виконуючи цю працю, ви будете робити саме те, що робив Христос. Святе служіння Господа було служінням благодійності. Закликайте наших людей усюди долучатися до цієї роботи» (Е. Уайт. Служіння благодійності, с. 29).

**Питання для обговорення**

`Чи думали ви коли-небудь про справедливість і вчинки милосердя як про спосіб поклоніння? Як таке розуміння поклоніння змінює ваше ставлення до турботи про ближніх?`

`Як нам не допустити нехтування найважливішим у законі (див. Матв. 23:23) в нашому християнському житті (як особистому, так і церковному)? Чи можете ви пригадати кілька прикладів із життя, коли відціджували комара, а верблюда ковтали (див. Матв. 23:24)?`

`Чому лицемірство вважають гріхом? Що поганого в спробі показати себе з кращого боку?`

`Як турбота і любов Бога щодо бідних і нужденних, виражені через пророків, змінюють наш погляд на світ?`

**Висновок**

Пророки викривали злочини людей, які вважали, що поклоняються Богу. Для Ісуса Христа і Його пророків поклоніння несумісне з несправедливістю, така релігія є лицемірством. Істинне, приємне Богові поклоніння стає на заваді будь-яким утискам і передбачає турботу про бідних і нужденних.
