---
title:  Підстава для поклоніння
date:   05/08/2019
---

Усюди в Біблії можна знайти заклик до Божого народу поклонятися Господу. Для цього у нас є безліч причин. Нам потрібно поклонятися Йому з огляду на те, Ким Він є, і на знак подяки за все, що Він зробив для нас. Нашої хвали гідні такі характерні риси Бога, як доброта, справедливість і милосердя. Розмірковуючи про сутність Господа і Його діла в нашому житті, згадуючи Його жертву на Голгофському хресті й обітниці, ми не можемо не поклонитися Богу і не прославити Його!

`Прочитайте П. Зак. 10:17-22; Псал. 101:1; 146:5-10; Ісаї 5:16; 61:11. Які причини для поклоніння Богові і Його прославлення вказані в текстах?`

Ці причини для поклоніння були добре відомі ізраїльському народу. Періоди найбільш захопленого поклоніння недавно звільнених ізраїльтян були обумовлені очевидним втручанням Бога задля їхнього спасіння і добра. Наприклад, після виходу з Єгипту і перетину Червоного моря Мойсей і Маріам вели народ, славлячи Бога за спасіння і всі чудеса, вчинені для них Господом (див. Вих. 15).

Справедливість і милосердя Бога, явлені в таких подіях, мали назавжди залишитися в серцях ізраїльтян. Народ постійно поновляв ці історії в пам’яті, регулярно переказуючи їх нащадкам, унаслідок чого Божі дії і справедливість навіть через роки залишалися джерелом натхнення для всіх наступних поколінь. Приклад такого переказу і поклоніння записаний у П. Зак. 10:17-22.

Справедливість – невід’ємна частина сутності Бога, ключовий компонент Його характеру. «Тож поправді, не чинить Бог несправедливого, і Всемогутній не скривлює права» (Йова 34:12). Бог справедливий і дбає про справедливість, а це також вагомий привід, щоб поклонитися Йому і прославити Його.

Справедливість Бога безстороння. Він діє справедливо на благо Свого народу і всіх бідних і пригноблених. У Святому Письмі Бог постає як Той, Хто «чує благання пригнічених» (Йова 34:28) і щосили прагне виправити несправедливість нашого світу. Повною мірою це здійсниться при Божому суді і відновленні світу.

`Якщо в стародавнього Ізраїлю були причини прославляти Бога, то наскільки ж більше цих причин у нас після подвигу Христа на Голгофському хресті?`
