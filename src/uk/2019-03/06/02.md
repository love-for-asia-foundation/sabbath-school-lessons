---
title:  Ідолопоклонство та утиски
date:   04/08/2019
---

Незабаром після того як Бог вивів ізраїльський народ з Єгипту, Він зустрівся з цими людьми біля гори Сінай і дав їм Десять Заповідей, написаних на кам’яних скрижалях. Перші дві заповіді забороняли поклонятися іншим богам і створювати ідолів (див. Вих. 20:2-6). У відповідь люди обіцяли виконати всі Божі повеління і жити як Його народ (див. Вих. 24:1-13).

Однак відтоді, як Мойсей зійшов на гору, минуло майже шість тижнів, а від нього не було жодних звісток. Народ почав ставити собі запитання: що з ним могло статися? Поступившись тиску натовпу, Аарон зробив золотого тільця, і народ приніс йому жертви, після чого «засів народ до їди та до пиття, і встали бавитися» (Вих. 32:6). І Господь, і Мойсей були обурені тим, як швидко люди відвернулися від Бога і впали в ідолопоклонство. Саме заступництво Мойсея сприяло спасінню Ізраїлю від заслуженого покарання (див. Вих. 32:30-34).

Ідолопоклонство стало для ізраїльтян каменем спотикання і причиною їхніх частих падінь. Історія ізраїльських і юдейських царів характеризувалася періодами ідолопоклонства й обурливими злочинами, до яких багато хто з царів схиляв народ у поклонінні фальшивим богам. На цю невірність неодноразово вказували пророки, послані Богом, аби знову навернути серця людей до Нього. Окрім закликів до відродження і перетворення, дуже часто звучали й заклики до кращого поводження з бідними, нужденними і безпорадними.

`Прочитайте Псал. 115:1-16 (Псал. 113:9-16 – за новим виданням). Який важливий момент бажає підкреслити псалмист?`

Люди схильні уподібнюватися до того, кому поклоняються на кому зосереджують свої думки. Замість того щоб поклонятися Богу справедливості, ізраїльтяни обрали поклоніння фальшивим богам сусідніх народів, таким як бог війни і бог родючості. Тому цілком природно, що, впавши в ідолопоклонство, Божий народ став значно менше піклуватися про нших, забувши про справедливість. Обравши поклоніння долам, люди перестали належним чином робити добро ближнім. Якби вони залишалися вірні Господу, то дбали б про нужденних, подібно до Нього.

`Поміркуйте про те, який вплив на людину справляє предмет її поклоніння. Поклоняючись комусь або чомусь, ми схильні уподібнюватися до нього. Які прояви цього принципу можна побачити сьогодні?`
