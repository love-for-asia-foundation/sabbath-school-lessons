---
title:  «Релігійні» гнобителі
date:   06/08/2019
---

У кращі часи Юдейського царства народ повертався до храму й поклонявся Богу, хоч і тоді їхнє поклоніння часто поєднувалося з ідолопоклонством і релігійними практиками сусідніх народів. Однак, за словами пророків, навіть коли народ намагався зберігати вірність і дотримуватися всіх релігійних обрядів, цього було недостатньо, щоб відвернути їх від зла в повсякденному житті. Як би ізраїльтяни не намагалися досягти високого рівня духовності за допомогою богослужбових ритуалів, музика їхніх гімнів не могла заглушити криків бідних і пригноблених.

Амос звертається до своїх сучасників так: «Ви, що топчете бідного, і що прагнете винищити всіх убогих з землі» (Амоса 8:4). Він бачив їхнє бажання швидше завершити релігійні обряди, щоб повернутися до своєї нечесної торгівлі на ринку, «щоб купувати за срібло нужденних, а вбогого за взуття, і попродати послід збіжевий» (Амоса. 8:6).

`Прочитайте Ісаї 1:10-17; Амоса 5:21-24; Михея 6:6-8. Що Господь говорив цим «релігійним» людям про їхні ритуали?`

Через Своїх пророків Бог виявляє зневагу до релігії і поклоніння, які залишають без уваги страждання й утиски людей. В уривку Амоса 5:21-24 читаємо, що Бог «зненавидів» і «обридив» це поклоніння. Такі зібрання Він порівнює з неприємним запахом, а його жертви та музику відкидає як непотрібний доважок.

У Михея 6 показана вся абсурдність спроби догодити Богові принесенням «тисячі баранів, десятитисячки потоків оливи» (в. 7). Значно абсурднішою і жахливішою видається жертва свого первістка, аби здобути Божу прихильність і Його прощення.

Адже єдине, чого Господь хотів від них: «чинити правосуддя, і милосердя любити, і з твоїм Богом ходити сумирно» (Михея 6:8).

`Чи ловили ви себе колись на думці, що більше дбаєте про дотримання релігійних форм і обрядів, ніж про допомогу нужденним? Який урок ви почерпнули для себе із цього досвіду?`
