---
title:  Спосіб поклоніння
date:   07/08/2019
---

Пояснюючи взаємозв’язок між поклонінням і справедливістю, пророки вказують на ще один дуже важливий аспект. Активна праця щодо полегшення життя бідних і пригноблених, а також допомога нужденним є важливою частиною поклоніння. Цей зв’язок ясно представлений ​​у Ісаї 58.

`Прочитайте Ісаї 58. Беручи до уваги перші вірші розділу, що не так у взаєминах між Богом і Його народом?`

Як ми зазначали раніше, ця критика адресована людям, які активно дотримуються всіх релігійних обрядів. Створюється враження, що вони щиро шукають Бога, але їхні зусилля марні. Тому Господь говорить, що їм необхідно переглянути свій спосіб служіння Йому. Богу до вподоби справжнє поклоніння: «розв’язати кайдани безбожности, пута ярма розв’язати й пустити на волю утиснених, і всяке ярмо розірвати» (Ісаї 58:6). Крім того, Він очікує, що вони нагодують голодних, дадуть притулок бездомним, допоможуть нужденним.

Тут не йдеться про те, що такі вчинки – єдина форма поклоніння, але Господь вказує на них як на найважливіший і переважний елемент істинного поклоніння. Таким чином, поклоніння полягає не тільки в нашому внутрішньому стані, але і в тому, що приносить благословення людям. «Справжня мета релігії – звільнити людей від їхнього тягаря гріха, усунути нетерпимість і пригнічення, сприяти справедливості, свободі й миру» (Біблійний коментар АСД, т. 4, с. 306).

Результатом такого поклоніння будуть рясні благословення, які Господь приготував для Своїх дітей (див. Ісаї 58:8-12). Якби люди були менше зосереджені на собі, то побачили б, що Бог працює з ними і діє через них, аби принести зцілення і відновлення.

Цікаво, що в 58-му розділі цей спосіб поклоніння пов’язаний із «приємністю», яку приносить дотримання суботнього дня. Ми вже розглядали взаємозв’язок між дотриманням суботи і служінням, але досліджувані вірші містять обидва аспекти, закликаючи людей зробити своє поклоніння живим, дієвим і отримати Боже благословення. Розмірковуючи над цими віршами, Еллен Уайт писала: «На тих, хто дотримується суботи Господньої, покладено обов’язок щодо виконання роботи милосердя та благодійності» (Служіння благодійності, с. 121).
