---
title:  Місіонерська історія
date:   09/08/2019
---

#### Сни про бога
_Ендрю Мак-Чесні, Адвентистська місія_

Сусуму Канаї мешкає в японському місті Осака. Це місто з населенням 2,6 мільйонів людей, розташоване за 500 кілометрів від Токіо в південно-західному напрямку.

Сусуму лежав у своєму ліжку, була п’ята ранку. Саме тоді він уперше побачив Ісуса. Щоранку чоловік проводив деякий час у роздумах про життя, так відбувалося впродовж 12 років. Та цього разу він був приголомшений, побачивши яскраве світло. У цьому світлі він розрізнив осяйну постать з витягнутими руками.

Цікавість спонукала його дізнатися більше. В Інтернеті він знайшов фотографію гігантської статуї Христа-Спасителя з розкритими обіймами в Ріо-де-Жанейро, Бразилія. Сусуму дійшов висновку, що, можливо, він бачив Ісуса.

Невдовзі йому наснився сон: він сидів за столом навпроти Чоловіка, Котрий поклав руки на стіл і був оточений яскравою веселкою.

Сусуму зрозумів, що то був Ісус, відвідавши перукарню кілька днів потому. Чекаючи своєї черги, він перегортав сторінки журналу з репродукціями відомих картин і побачив «Таємну вечерю» Леонардо да Вінчі. Зображений на картині Ісус нагадував Людину з його сну!

Незабаром Сусуму наснилося, що він та ще семеро чоловіків опинилися в полоні ворога в чужій країні. Він стежив, як цих сімох осіб вбивали одного за одним. Коли надійшла його черга померти, хтось схопив його ззаду й прошепотів: «Я з коптської релігії. Ходімо зі мною».

Цієї миті Сусуму прокинувся. Він почав шукати інформацію про коптську релігію й був здивований, знайшовши коптську церкву, розташовану лише за 56 кілометрів від свого дому. Уперше він поставив собі запитання, чи повинен він ходити до церкви.

За кілька днів у Сусуму було інше видіння. Він побачив слова «Євангеліє від Матвія», які пробігли перед його очима зліва направо, мов рухомий рядок якоїсь реклами. Чоловік не знав, що означає цей вислів, тому знову звернувся до Інтернету. Виявилося, Матвій — це один з біблійних євангелістів. Сусуму відразу ж скачав аудіоверсію Євангелія від Матвія й почав слухати запис у машині.

Водночас він запитав свою господиню-християнку, у якої винаймав житло, де вона поклоняється Богові. Жінка привела його до центральної громади Церкви адвентистів сьомого дня в місті Осаки. Сусуму разом з десятками нших людей відвідав дивовижні євангельські зустрічі, які тривали 2018 року по всій Японії, охопивши 161 місто. Керівники Церкви ніколи не бачили нічого схожого в країні, де християни становлять лише 0,7 відсотка населення.

«Святий Дух звершує чудеса в Японії, приводячи людей до Церкви Божої та відкриваючи їм істину, — каже президент Всесвітньої Церкви адвентистів сьомого дня Тед Вільсон, який зустрівся із Сусуму Канаї. — Нам потрібно молитися про злиття Пізнього дощу Святого Духа, щоб такі країни, як Японія, повністю охопила адвентистська вістка».