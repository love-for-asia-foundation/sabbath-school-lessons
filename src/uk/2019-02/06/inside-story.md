---
title:  Місіонерська історія
date:   10/05/2019
---

#### Дивний світ
_Ендрю Мак-Чесні_

Повертаючись у п’ятницю ввечері додому з бару (у своєму місті

Мазабука, що в південній Замбії), Рут Жере співала на повний голос. Жінка протягом усього дня пила пиво.

Раптом її засліпило яскраве світло в повітрі. Рут злякано дивилася на нього, не розуміючи, звідки воно взялося. Слова пісні застрягли в горлі, вона миттєво протверезіла. Потім світло зникло. Рут, тремтячи, побігла додому.

Того вечора вона нічого не сказала чоловікові і чотирнадцяти дітям. Тільки вранці жінка зважилася все розповісти.

«Любий! — почала вона. — Учора дорогою додому я побачила яскраве світло, яке налякало мене».

«Кидай пити! — відповів на це чоловік. — Напевно, Бог говорив з тобою».

Наступного дня служитель відділу Тавити відвідав оселю Рут і запросив її на зустріч до Адвентистської церкви. Спогади минулої ночі були свіжі в її пам’яті, тому Рут пішла разом з чоловіком.

Рут виросла в адвентистській сім’ї. Утім, вона залишила церкву після того, як вийшла заміж, тому що чоловік належав до іншої деномінації. Він грав на саксофоні в барах. Протягом багатьох років Рут готувала домашню їжу і продавала її в барі, поки чоловік грав. Після цього вони могли годинами разом пити алкогольні напої.

Дійшло до того, що Рут пила з ранку до вечора і забувала своїх маленьких дітей у барі.

Жінка вже не уявляла свого життя без алкоголю. Проте, побачивши яскраве світло, вона щосили намагалася кинути пити.

Протягом двох тижнів Рут прокидалася вночі від страху і плакала. «Боже, моя залежність від алкоголю заважає мені піклуватися про дітей! — благала вона. — Допоможи мені перестати вживати алкоголь!»

І Бог допоміг — вона втратила будь-яке бажання вживати алкогольні напої.

Городяни були приголомшені, побачивши її тверезою. Вони знали, якою жінка була раніше, і цікавилися причиною змін.

— Як ти кинула пити? — запитав один.

— Дай нам коріння, що допомогло тобі! — просив інший.

— Мої ліки — це молитва! — відповідала жінка.

Рут використовувала силу молитви, щоб привести свою сім’ю до Христа. Вона уклала заповіт з Богом, її приклад наслідували десять членів її сім’ї і чоловік зокрема.

«Я не втомлююся дякувати Богові за можливість поклонятися Йому разом зі своєю родиною!» — говорить шістдесятидворічна Рут.