---
title:  Любов як пізнання
date:   07/05/2019
---

Багато хто бачить у книзі Пісня над піснями певну подобу Едену. Хоч описана пара не є першим людським подружжям, поема викликає асоціації з райским садом. За допомогою тонких метафор і символів зображений Божий план, згідно з яким чоловік і дружина призначені бути «одним тілом» (Бут. 2:24, 25).

`Як книга Пісня над піснями показує принцип взаємності в інтимному житті подружньої пари? Див. П. Пісень 4:7-5:1. Як опис цього принципу перегукується з настановою Павла в 1 Кор. 7:3-5?`

Соломон запрошує Суламіту: «Ходімо зі мною» (див. П. Пісень 4:8). Його наречена відгукується. Пізніше вона запрошує його: «Хай коханий мій прийде до саду свого» (П. Пісень 4:16). Він також відгукується (див. П. Пісень 5:1). Отже, Писання показує, що в такій інтимній атмосфері немає місця для примусу або маніпуляцій. У взаєминах партнерів мають панувати любов, злагода та взаєморозуміння. «Мій сад» – «його сад».

Імена «Соломон» і «Суламіта» утворені від єврейського слова _шалом_, що означає «мир» або «цілісність». Їхнє захоплення взаємне (П. Пісень 4:1-5; 5:10-16). Баланс у їхніх стосунках видно навіть у поезії, де репліки подружжя чергуються. Шлюбна обітниця «Мій коханий – він мій, я ж його» (П. Пісень 2:16) нагадує мову Едену: «…Вона – кість від костей моїх, і тіло від тіла мого» (Бут. 2:23).

`Яким чином опис шлюбного союзу як «пізнання» збагачує наше розуміння взаємин з Богом? Див. Бут. 4:1, 25; 1 Сам. 1:19; Луки 1:34; Івана 17:3; 1 Кор. 8:3.`

Біблія використовує слово «пізнання» на позначення інтимної близькості чоловіка та дружини. У процесі цього «пізнання» подружжя відкриває одне перед одним свої заповітні таємниці. Не тільки два тіла, але й два серця об’єднуються в «одну плоть». Термін «пізнання» також описує стосунки між людьми і Богом. Для проникливого християнина близькі взаємини подружжя, для яких характерні посвячення й нескінченне захоплення одне одним, допомагають глибше зрозуміти найбільш піднесену і святу таємницю – союз Христа і Церкви.