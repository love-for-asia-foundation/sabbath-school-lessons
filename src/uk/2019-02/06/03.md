---
title:  Любов у пісні над піснями
date:   06/05/2019
---

`Опишіть різні аспекти любові, представлені в книзі Пісня над піснями. Див. П. Пісень 1:2, 13; 2:10-13, 16; 3:11; 4:1-7; 5:16; 6:6; 7:1-9; 8:6, 7.`

Книга Пісня над піснями показує, як двоє людей проводять час разом, відкрито спілкуються й піклуються одне про одного. Вона розкриває, як двоє добрих друзів стають шлюбними партнерами. Дружина каже: «Оце мій дружок» (П. Пісень 5:16). Слово «друг» означає, що між людьми є дружба та близькість без сексуального підтексту. Щасливий той чоловік (дружина), чий супутник життя – надійний друг.

У цій поемі інтимні компліменти й любовні жести передають сильний потяг, фізичне й емоційне задоволення, яке відчувають чоловік і жінка. Природна інтимність романтичної любові – це дар Творця, який допомагає чоловікові й жінці приліпитися одне до одного в шлюбі. Оскільки подружжя відкрите для дії Божественної любові в їхніх серцях, їхнє людське кохання може бути «витонченим і чистим, високим та благородним» (Е. Уайт. Християнська родина, с. 99).

Ці вірші також передають найбільш піднесені думки про любов. Однак справжня любов не є природною для людського серця; це дар Святого Духа (Римл. 5:5). Вона поєднує чоловіка та дружину в міцному союзі. Посвячена любов необхідна і у взаєминах між батьками й дітьми, щоб викликати почуття довіри в молодого покоління. Самовіддана любов поєднує віруючих у тілі Христа. Книга Пісня над піснями закликає нас зробити цю любов рушійною силою в наших подружніх стосунках.

`Як описаний різновид близькості по-своєму відображає ті взаємини, які ми можемо мати з Богом? Які ще паралелі можна провести між ними?`