---
title:  Кохання в потрібний час
date:   08/05/2019
---

Прочитайте П. Пісень 4:8-5:1.

Тексти П. Пісень 4:16 і 5:1 є центром книги та її кульмінацією, описуючи укладання шлюбу між Соломоном і Суламітою.

`Про що говорить Соломон у наведених уривках? П. Пісень 4:12, 16; 5:1; 8:8-10.`

У книзі Пісня над піснями міститься один з найбільш переконливих біблійних доказів того, що, згідно з Божим планом, люди не повинні мати сексуальні стосунки до шлюбу. Про це йдеться в описі дитинства Суламіти, де її брати міркують, чи є вона «муром» або «дверима» (П. Пісень 8:8, 9). Використовуючи метафоричну мову, вони з’ясовують, чи залишилася вона цнотливою до шлюбу (мур) чи вела безладне статеве життя (двері). Як доросла дівчина, вона стверджує, що зберегла невинність і постане чистою перед чоловіком: «Я мур» (П. Пісень 8:10). Соломон підтверджує, що Суламіта зберегла цноту до своєї шлюбної ночі, називаючи її замкненим садком, джерелом запечатаним… (див. П. Пісень 4:12). Виходячи з власного досвіду, вона може закликати своїх подруг до обережності в питаннях любові та шлюбу. Тричі в книзі Пісня над піснями Суламіта звертається до «дочок єрусалимських», переконуючи їх не будити в собі сильну любовну пристрасть до певного моменту (див. П. Пісень 2:7; 3:5; 8:4), тобто доти, доки вони за її прикладом не вийдуть заміж.

Коханий знову запрошує свою наречену піти з ним (див. П. Пісень 2:10; 4:8). До весілля вона не могла прийняти його запрошення, але тепер запрошує коханого до свого саду (див. П. Пісень 4:16), і він з радістю погоджується (див. П. Пісень 5:1). Його привабила не тільки її краса – Суламіта полонила його серце (див. П. Пісень 4:9). Її кохання краще за вино (див. П. Пісень 4:10), і він щасливий, що вона належить йому раз і назавжди: «Замкнений садок – то сестриця моя, наречена моя – замкнений садок, джерело запечатане...» (П. Пісень 4:12). У союзі з цією доброчесною жінкою він відчуває себе так, немов досяг Обітованої землі: «Уста твої крапають мед щільниковий, моя наречена, мед і молоко під твоїм язичком…» (П. Пісень 4:11).

`У чому полягає добра вістка для людей, які шкодують через свої неправильні рішення щодо виявлення сексуальності? Див. 1 Івана 1:9; Псал. 103:12, 13; Ісаї 55:7; Івана 8:11.`