---
title:  Царська пісня любові
date:   04/05/2019
---

### Біблійні тексти для дослідження
П. Пісень; Бут. 2:7; 1 Кор. 7:3-5; Івана 17:3; 1 Івана 1:9; Римл. 1:24-27; Гал. 5:24.

> <p>Пам’ятний вірш</p>
> «Поклади ти мене, як печатку на серце своє, як печать на рамено своє, бо сильне кохання, як смерть, заздрощі непереможні, немов той шеол, – його жар – жар огню, воно полум’я Господа!» (П. Пісень. 8:6).

Протягом усіх сезонів життя велике значення має шлюб. Далеко не всі створюють сім’ї, але для тих, хто зважився на цей крок, шлюб приносить як проблеми, так і благословення. Одним із благословень є сексуальне життя. Чудовий дар сексуальності, який реалізується в потрібний час і в потрібному місці, може бути прекрасним виявом любові.

Усупереч поширеній думці, Біблія не засуджує інтимні стосунки. Вона виступає проти зловживання людьми цим чудовим даром Творця.

Книга Пісня над піснями, одна з найкоротших і, можливо, найменш популярних книг Біблії, описує взаємини між молодою нареченою Суламітою та її коханим, яким, як вважають, був сам цар Соломон. Книга розкриває таємниці близькості й насолоди подружнім коханням у шлюбі. Хоч книгу Пісня над піснями часто сприймають алегорично, як символ взаємин Бога і Його народу, Христа і Церкви, насамперед це поема про кохання та справжні близькі стосунки чоловіка й дружини.

Цього тижня ми розглянемо шлюб, змальований у цій книзі Старого Завіту.