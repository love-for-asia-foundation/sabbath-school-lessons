---
title:  Пророцтво про навернення сердець
date:   23/06/2019
---

`Порівняйте пророцтво про прихід Іллі з новозавітними текстами, які посилаються на цю подію. Мал. 4:5, 6; Матв. 11:14, 15; 17:10; Марка 6:15; Луки 1:17.`

За днів Малахії Бог звертався до народу зі словами: «Верніться ж до Мене, і вернусь Я до вас!» У відповідь народ зарозуміло запитував: «У чому повернемось?» (Мал. 3:7). Розчарований пророк проголосив, що для пробудження буде даний ще один шанс. Нагадуючи про розпочату пророком Іллею реформу, результатом якої було навернення сердець (див. 1 Цар. 18:37), Малахія передбачив ще один його прихід, мета якого – «приверне він серце батьків до синів, і серце синівське до їхніх батьків» (Мал. 4:6).

Згідно з єврейською традицією, Ілля прийде особисто як провісник Месії (пор. Матв. 17:10; Марка 6:15). Однак Новий Завіт розглядає прихід Івана Хрестителя як виконання цього пророцтва (див. Матв. 11:14, 15; Луки 1:17).

`Що, на вашу думку, означають слова «приверне він серце»?`

Можливі кілька трактувань цієї фрази:

1. Вона вказує на примирення Ізраїлю з Богом. Бог як Отець (див. Ісаї 63:16) «Свого гніву не держить назавжди» на Своїх дітей (див. Мих. 7:18, 19), але закликає їх навернутися до Нього (див. Ісаї 44:22; Мал. 3:7).

2. Ця фраза вказує на возз’єднання нащадків з їхніми віруючими прабатьками через оновлення заповіту. Пророчий заклик до Божого народу наслідувати віру патріархів багато разів звучав у Старому Завіті. Перебування в Обітованому краю безпосередньо залежало від вірності заповіту (див. П.Зак. 4:29-31).

3. Навернення сердець веде до відновлення сімейних стосунків. Від взаємин між батьками і дітьми залежить право на спадщину Землі й Божі благословення (див. Прип. 2:21).

`Який зв’язок між відновленням взаємин з Богом і відновленням стосунків у наших сім’ях? Чому перше має передувати другому?`