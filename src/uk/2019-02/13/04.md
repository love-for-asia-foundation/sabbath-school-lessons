---
title:  Навернення сердець біля вівтаря
date:   25/06/2019
---

`Прочитайте 1 Цар. 18:20-45. Нижче викладіть короткий зміст цього уривка. Незважаючи на те, що контекст зовсім інший, як викладені в ньому принципи можна застосувати до сімейного життя?`

На горі Кармел Ілля бажав відновлення заповіту між Богом Єговою та ізраїльським народом. Він прагнув, щоб народ навернувся до біблійної віри. Після такого навернення відбулося б зцілення їх самих, їхніх родин і всієї країни.

Час вечірньої жертви. Після того як язичницькі жерці зазнали невдачі, так і не зумівши принести жертву, надійшла черга Іллі. Він не поспішав. Вказівка на годину дня тут не випадкова, вона акцентує увагу на Божому Плані спасіння, який відкривається в служінні у святині (пор. Вих. 29:41). Запрошення «підійдіть до мене» (1 Цар. 18:30) нагадує звернення Спасителя до грішників (пор. Матв. 11:28). Батьки, які стикаються з непослухом своїх дітей, можуть бути впевнені, що Бог любить їх так само сильно, як Він любив ізраїльтян. Господь невпинно працює над тим, аби всіх неслухняних привернути до Себе.

Увага Іллі до жертовника Єгови еквівалентна тому, як у наш час Ісус і Його спасенна благодать звеличуються в наших сім’ях. Сімейне богослужіння – це можливість говорити з Ним у молитві, а також вести розмову про Нього, про безцінний дар спасіння і поміркувати над Його вченням.

Відповідь, про яку просив Ілля, була би знаком, що Бог знову приймає їх. У 1 Цар. 18:37 написано: «Нехай пізнає цей народ… Ти обернеш їхнє серце назад». Ми не можемо навернути своїх сердець до Господа, а тільки благати про Його милість, і Він дарує її нам.

Всепоглинальний вогонь зійшов, але не на винних, а на жертву, указуючи на Христа, Який став «гріхом, щоб ми в Ньому стали Божою праведністю» (2 Кор. 5:21). Розкаяння і прославлення полилися з вуст народу. І освіжувальний дощ неначебто ознаменував собою, що прокляття зняте із Землі.

`У якому стані перебуває ваш домашній жертовник? І якщо він потребує відновлення, яким чином ви можете зробити це?`