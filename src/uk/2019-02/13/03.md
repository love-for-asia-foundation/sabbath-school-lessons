---
title:  Возз’єднання сім’ї
date:   24/06/2019
---

Насадження в Ізраїлі культу Ваала, яке здійснила Єзавель, дружина царя Ахава, прискорило моральну деградацію нації. Учення Бога про святість шлюбу, сім’ї та статевих стосунків витіснила згубна практика кровозмішення, проституції та інших сексуальних збочень серед Божого народу. І в цей час на арену боротьби в питанні поклоніння виступив Ілля, саме ім’я якого «Єгова мій Бог» слугувало докором шанувальникам Ваала.

`Яким чином Ілля спростував язичницькі упередження і вдихнув нове життя в сім’ю? Див. 1 Цар. 16:29-17:24; пор. Луки 4:25, 26.`

Ілля став небажаною персоною в країні після того, як прорік прокляття про посуху. Бог заховав його в несподіваному місці, в оселі бідної вдови в Сарепті Сидонській, неподалік від рідного міста Єзавелі. Замість привітання Ілля влаштував для вдови складне випробування. Він попросив її використати останній хмиз, залишки олії й борошна для того, щоб нагодувати його, а своє майбутнє довірити Богу. Віра цієї жінки настільки сильна, що заслуговує на особливу увагу. Пізніше Сам Ісус похвалив її (див. Луки 4:26). Чудо появи олії й борошна протягом багатьох днів допомогло жінці краще зрозуміти характер Єгови. Потім її єдиний син захворів і помер. У вираженні своєї скорботи Іллі жінка відображає погляди релігії, поширеної в тих місцях. Саме ця згубна релігія, що загрожувала Ізраїлю, вимагала принесення в жертву дітей за гріхи їхніх батьків (див. 1 Цар. 17:18; пор. Єрем. 19:5; Мих. 6:7).

`Як возз’єднання із сином вплинуло на духовний стан фінікійської вдови? Див. 1 Цар. 17:24. Чого ми можемо навчитися з її слів?`

Реакція матері свідчить про вплив вістки Іллі. Віра в Бога та силу Його слова зростає в серці, коли життя відновлюється і сім’я возз’єднується. Багато хто сьогодні, приділяючи особливу увагу лише доктринам, залишається духовно теплим. Коли істини Божого Слова втілюються в життя, оновлюються сімейні стосунки, віра в серцях людей зміцнюється.

`Яких сімейних возз’єднань ви все ще чекаєте? Перерахуйте Божі обітниці, які дають вам надію на возз’єднання?`