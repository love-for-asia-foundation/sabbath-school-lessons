---
title:  Місіонерська історія
date:   28/06/2019
---

#### Три бажання
_Лу Шен-Сюн_

Через рік після хрещення я почав шукати нову роботу водієм вантажівки через труднощі з дотриманням суботи на попередньому місці роботи.

Під час співбесіди я озвучив три побажання:

– не змушувати працювати в суботу; – не класти мені свинину у фірмові коробки з обідами; – надати позику в розмірі 50 000 тайванських доларів.

Начальник був здивований моєю сміливістю. «Працюйте сьогодні, і ми поговоримо про це пізніше!» – сказав він. Начальник хотів подивитися, як я трудитимусь.

Коли робочий день підійшов до завершення, він покликав мене до себе.

‒ Ви можете працювати в неділю замість суботи, але чому ви не їсте свинину? – запитав він.

Його компанія, як і багато інших на Тайвані, надавала працівникам щоденні обіди.

‒ Свинина дешевша за куряче м’ясо і яловичину. Чому ви не їсте її? – запитав він.

‒ Це пов’язано з моїми релігійними переконаннями, – відповів я.

Начальник трохи подумав.

‒ Гаразд! – сказав він. – Вам не кластимуть в обід свинину. Але навіщо вам позика в 50 тисяч тайванських доларів?

Я пояснив, що нещодавно потрапив в автомобільну аварію і витратив усі заощадження на лікування та придбання нового автомобіля.

‒ Якщо я дам вам 50 тисяч, як ви їх повертатимете? – запитав він. – По 10 тисяч чи по 20 тисяч щомісяця?

‒ Ні! – відповів я. – Я повертатиму вам одну тисячу доларів щомісяця.

Начальник був здивований. Щомісячний платіж у розмірі тисячі тайванських доларів означав, що я повертатиму кредит більше чотирьох років.

Проте Хтось переконав його дати мені шанс, і він погодився на це останнє прохання.

Через шість місяців начальник знову викликав мене до себе.

‒ Я прощаю тобі твій борг, тому що ти дуже сумлінний працівник! – сказав він.

Я не міг повірити своїм вухам. Перед тією співбесідою я молився: «Я хочу пройти співбесіду, але Ти знаєш, що у мене є три бажання. Будь ласка, допоможи!»

Бог відповів на мою молитву. Працювати для Господа – це чудово! Коли ми здійснюємо євангельську роботу, ніщо не може перешкодити нам.

Майже 20 років по тому шістдесятирічний Лу Шен-Сюн продовжує працювати водієм вантажівки. Він також визнаний одним з найефективніших церковних служителів у Тайвані.