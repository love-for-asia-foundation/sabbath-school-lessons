---
title:  Навернення сердець при йордані
date:   26/06/2019
---

Згідно з вісткою Гавриїла (див. Луки 1:17) і твердженням Ісуса Христа (див. Матв. 11:14; 17:12, 13), Іван Хреститель був «ангелом» (вісником), який мав приготувати дорогу для Господа (див. Матв. 11:10; Марка 1:2; Луки 7:27, пор. Мал. 3:1).

`Зверніть увагу на основні аспекти вістки Івана. Яким чином його вістка слугувала наверненню сердець? Див. Матв. 3:2, 8; 14:4; Марка 1:4; Луки 3:3, 8, 9, 11, 13, 14.`

Як хлібороб, який оре твердий ґрунт, готуючи його для насіння, Іван засуджував гріх і закликав грішників до покаяння. Наша гріховна людська природа така, що без дослідження своїх сердець, без усвідомлення свого справжнього становища ми не відчуваємо потреби прагнути до чогось кращого. Вістка Івана спрямувала людей до святих Божих вимог, вона нагадала народу про їхню потребу в Його безгрішній праведності. Істинне покаяння завжди супроводжується покорою і пошуком Божої допомоги, для того щоб змінити себе. Показуючи поверховість, егоїзм і лицемірство тих, хто називав Авраама своїм батьком, Іван намагався відкрити глибше значення віри їхніх батьків.

`Як Іван Хреститель своєю вісткою приготував дорогу для Ісуса? Див. Івана 1:35-37; 3:27-30.`

Господь показав Івану, що Ісус був Божим Агнцем. Представляючи Христа таким чином (див. Івана 1:29, 36), він навертав людей до Бога. Андрій і ще один учень Івана Хрестителя – Іван, який написав Євангеліє й описав день хрещення Христа, залишили Хрестителя і стали першими учнями Ісуса. Вістка Іллі вказує не тільки на потребу в покаянні, а й на Того, Хто спасає від гріха. Це особлива вістка про Спасителя, завдяки якій люди особисто знайомляться з Ним.

`Якби Іван Хреститель прийшов у ваш дім, як ви думаєте, що б він вам сказав?`