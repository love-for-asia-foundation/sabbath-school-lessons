---
title:  Місіонерська історія
date:   21/06/2019
---

#### Хвора на снід хвалить бога
_Ендрю Мак-Чесні_

У Марії Само СНІД, але вона прославляє Бога.

Марія народилася в адвентистській сім’ї в селі Нікуадала, Мозамбік, й уклала заповіт з Богом у віці семи років. У її селі не було середньої школи, тому вона переїхала до Квілімейн, що в 30 хвилинах їзди на південь від дому, аби продовжити своє навчання. Там у дівчини з’явилися нові друзі, які долучили її до алкоголю і тютюну.

Батьки Марії не знали, що вона курить і п’є, доти, доки вона не вийшла заміж. Одного разу її батько приїхав провідати доньку і зайшов у той момент, коли Марія курила. Він не сказав жодного слова, але почуття провини охопило Марію. Вона вирішила більше ніколи не курити й не пити.

Марії вдалося покинути курити, але складніше було подолати звичку вживати алкоголь. Вона молилася про допомогу. Бог відповів на її молитву незвичайним способом. У Марії почалися напади паніки. Побоюючись, що вона помре, чоловік відвіз її до Південної Африки для медичного обстеження. Лікар попередив, що жінка помре через три місяці, якщо не припинить вживати алкоголь.

Марія позбулася цієї залежності завдяки 45-денній реабілітаційній програмі, повернулася до Мозамбіку і присвятила своє життя Ісусу.

Незабаром її чоловік помер. Через шість років вона дізналася приголомшливу інформацію про те, що він був заражений ВІЛ-інфекцією і передав вірус їй.

«Відтоді, ‒ розповідає Марія ‒ я почала славити Господа!»

Причиною такої реакції стало те, що вона почувала себе краще, ніж будь-коли у своєму житті.

«Моє здоров’я зараз краще, ніж до того, як я заразилася вірусом, і моя свідомість абсолютно ясна!» ‒ каже Марія.

Сьогодні Марія, бабуся чотирьох онуків, працює у сфері торгівлі. Вона скуповує золото і коштовні камені в різних селах і продає їх у Нампулі ‒ третьому за величиною місті в Мозамбіку. Проте справою всього її життя є підбадьорення ВІЛ-інфікованих.

«Багато людей втрачають надію, коли дізнаються, що інфіковані, ‒ каже вона. ‒ Їм ні з ким поговорити, і вони помирають».

Жінка переконана, що в Адвентистській церкві має бути особливе служіння для ВІЛ-інфікованих людей, щоб навертати їх до Бога, молитися з ними і підбадьорювати їх.

«Я ділюся з нещасними своєю надією на швидке повернення Христа!» ‒ розповідає Марія.

Частина принесень тринадцятої суботи першого кварталу 2019 року використана на організацію в Нампулі притулку для дітей, чиї батьки померли від СНІДу. Дякуємо вам за місіонерські пожертвування!