---
title:  Насамперед сім’я
date:   17/06/2019
---

Спочатку люди розповідають про свою віру рідним. Немає важливішої місії, ніж ця.

`Які висновки ми можемо зробити з Івана 1:40-42 щодо необхідності розповідати рідним про свою віру? Також див. П. Зак. 6:6, 7; Рут 1:14-18.`

Натхненна розповідь. Андрій не обмежується просто розповіддю, він влаштовує зустріч свого брата Симона з Христом. Натхненно говорити про Ісуса і познайомити членів родини з Ним як з реальною Особою – ось один з нескладних шляхів благовістя своїм рідним. Познайомивши брата з Ісусом, Андрій відійшов убік. Далі Ісус і Петро самі будують свої стосунки.

Допомога дітям у зміцненні віри. Нерідко в родині недооцінюють здатність дітей сприймати Євангеліє. Батьки помилково вважають, що діти просто вберуть духовність у сім’ї. Це не завжди так. Попри те, що молодші члени Божої родини навчаються на прикладах, вони ще потребують індивідуальної уваги, щоб їх особисто познайомили з Христом. У шостому розділі книги Повторення Закону йдеться про те, що необхідно приділяти увагу найефективнішим методам релігійної освіти. Треба формувати навички регулярного духовного життя і звичку поклонятися Богу на сімейному богослужінні. Необхідно, щоб діти й молодь присвячували цьому час і докладали неабияких зусиль.

`Чого ми можемо навчитися в Ноомі щодо благовістя? Рут 1:8-12.`

Рут була свідком того, як Ноомі переживала найважчий момент свого життя. Свекруха наполягала на тому, щоб невістки повернулися до рідної домівки, коли сама перебувала в стані депресії (див. Рут 1:15, 20, 21). В особі Рут ми знаходимо найпереконливіше свідчення того, наскільки молоді люди можуть присвятити себе досконалому Богу, навіть якщо вони дізналися про Нього завдяки недосконалим батькам.

Як розуміння того, що сім’я є важливим місіонерським полем, впливає на ваше ставлення до тих, хто живе з вами? Усією сім’єю обговоріть і складіть список того, що ви могли б зробити для невіруючих родичів.