---
title:  Сімейне життя як свідчення
date:   19/06/2019
---

`Проаналізуйте в наведених новозавітних віршах використання слова «наслідувати». Що воно говорить нам про процес становлення і зростання християнина? Який зв’язок між наслідуванням і свідченням? Див. 1 Кор. 4:16; Ефес. 5:1; 1 Сол. 1:6; Євр. 6:12; 13:7; 3 Івана 11.`

Новий Завіт акцентує нашу увагу на наслідуванні, визнаючи його важливу роль у процесі навчання. Люди схильні бути схожими на те, що споглядають. Цей принцип можна застосувати до взаємин загалом, але особливо він актуальний у родині, де постійно практикують наслідування. Свідомо чи несвідомо, діти наслідують своїх батьків, братів і сестер; подружжя часто копіює одне одного. Ця концепція дає розуміння того, як успішно подружні пари і сім’ї можуть нести християнське свідчення іншим парам або сім’ям.

Сила громадського впливу. Ми благовістимо у своїх оселях, коли даємо іншим можливість спостерігати за нами, запрошуючи їх і розповідаючи їм про ті чи інші досвіди, пережиті в сім’ї. Багато хто просто не мав можливості спостерігати гідний приклад для наслідування в сімейних взаєминах. У наших оселях вони можуть бачити, які зміни здійснює Дух Христа. «Товариськість має дивовижну силу. При бажанні ми можемо скористатися нею як засобом допомоги тим, хто перебуває поруч з нами» (Е. Уайт. Служіння зцілення, с. 354).

Подружжя, яке запрошує інші пари розділити з ними трапезу, поспілкуватися, разом вивчати Біблію, відвідувати курси для зміцнення сім’ї, можуть бути прикладом для запрошених. Прояв взаємності, підбадьорення одне одного, вирішення конфліктів і подолання відмінностей у сімейному житті свідчать про те, що сім’я живе у Христі.

`Чого нам слід остерігатися, зважаючи на тексти Єрем. 17:9; Івана 2:25; Римл. 3:23?`

Наслідуйте тих, хто наслідує Христа. Усі людські приклади недосконалі, проте для того, щоб ваша сім’я несла християнське свідчення, не треба очікувати, коли станете досконалими. Новий Завіт закликає віруючих наслідувати тих, хто наслідує Христа. Ця ідея полягає в тому, що люди починають вірити в Христа, спостерігаючи, як віра проявляється в житті тих, хто попри недосконалість характеру, прагне бути схожим на Нього.

`Що ви можете зробити, щоб ваша оселя була яскравим християнським свідченням для інших?`