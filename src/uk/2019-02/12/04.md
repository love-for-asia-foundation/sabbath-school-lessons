---
title:  Спокій, який перемагає
date:   18/06/2019
---

`Які настанови містить Новий Завіт для сімей, у яких один із подружжя не поділяє релігійних переконань іншого? Див. 1 Кор. 7:12-15; 1 Петра 3:1, 2.`

Благословенна можливість бути супутником-християнином. У Першому посланні до коринтян Павло відповідає на запитання новонавернених щодо того, чи залишатися в шлюбі з невіруючим, чи не ображає це Бога і чи не опоганює дружину-християнку/чоловіка-християнина і її/його дітей. Павло дає заперечну відповідь на такі запитання. У ситуації, коли тільки один з подружжя прийняв християнство, слід так само свято ставитися до шлюбу, не руйнуючи сімейних стосунків. Чоловік-християнин/дружина-християнка освячує свого супутника життя, а також дітей. Слово «освячує» слід розуміти в тому значенні, що невіруючий чоловік/ дружина отримує можливість відчувати благословення благодаті, живучи з християнином/-кою.

Як би не було боляче визнати, але невіруючий партнер може вирішити розірвати шлюб. Незважаючи на серйозні наслідки, милосердний Бог, Який поважає право вибору людини, каже: дозволь йому зробити це. Віруючі в таких випадках вільні (див. 1 Кор. 7:15).

Покликані жити в мирі. Боже Слово недвозначно рекомендує жити так, щоб у сім’ї панував мир Христа, незважаючи на труднощі, спричинені різними релігійними поглядами. Завжди залишається надія на те, щоб зберегти шлюб; попри проблеми, дайте можливість восторжествувати Євангелію, подаруйте душевний мир вашому чоловікові/ дружині, з яким ви «одне тіло», навіть якщо він і далі не поділяє ваших переконань.

`Чим обмежується відповідальність чоловіка- християнина/дружини-християнки щодо невіруючого партнера?`

Любов і доброзичливість, незмінна вірність, смиренне служіння і ненав’язливе свідчення віруючого забезпечують високу ймовірності того, що невіруючий партнер прийме християнство. Послух у християнському шлюбі корениться в благоговінні перед Ісусом (пор. Ефес. 5:21). Однак, виявляючи християнське смирення до невіруючого супутника життя, не зраджуйте Христу.

`Чи є у вашій церкві ті, хто опинився в схожій ситуації? Як практично ви можете їм допомогти?`