---
title:  Христос – центр
date:   12/05/2019
---

`Яку ілюстрацію використовує Павло, щоб описати ту нову єдність у Христі, яка існує між людьми? Як Христос збудував «одну Нову Людину» з двох? Див. Ефес. 2:11-22; Гал. 3:28.`

Хрест Христа усуває бар’єри, які розділяють людей. Стіни відділяли віруючих у єврейському храмі – чоловіків від жінок, євреїв від язичників. Описуючи єдність євреїв і язичників у Христі, Павло використовує слова, які стосуються будь-якого поділу за національною, соціальною або гендерною ознаками. «Аби з двох збудувати в Самому Собі одну Нову Людину, встановити мир» (Ефес. 2:15) – ця добра вістка також може допомогти парам пізнати єдність «одного тіла» в шлюбі. Завдяки вірі в Христа роз’єднані сім’ї можуть примиритися.

`Одна справа цитувати біблійні тексти про єдність у Христі й зовсім інша – відчути її. Які практичні зміни вносить Ісус у наше життя, що дозволяють нам відчувати обіцяну єдність? Див. Римл. 6:4-7; 2 Кор. 5:17; Ефес. 4:24-32.`

«Уявіть собі велике коло, від країв до центру якого сходиться багато ліній. Що ближче ці лінії до центру, то ближче вони одна до одної.

Так трапляється і в християнському житті. Що більше ми наближаємося до Христа, то ближче стаємо одне до одного. Бог прославлений тоді, коли Його народ діє дружно і злагоджено» (Е. Уайт. Християнська родина, с. 179).

«Між сином і батьком, між чоловіком і дружиною… стоїть Христос, Посередник, здатні вони Його впізнати чи ні. Тепер у нас немає іншого шляху, крім шляху через Христа, Його Слово і наше слідування за Ним» (Дітріх Бонхеффер. Ціна учнівства, с. 108).

`Наскільки ваші сім’ї – власна і церковна – близькі до центру цього кола? Що ще необхідно зробити, аби взаємини в сім’ях були на належному рівні`?