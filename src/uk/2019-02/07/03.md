---
title:  Бути єдиними завдяки його любові
date:   13/05/2019
---

«І Господь хай помножить і наповнить вас любов’ю один до одного і до всіх, такою ж, яку ми маємо до вас» (1 Сол. 3:12).

Ісус молився до Свого Отця, щоб Його послідовники були єдині: «…Щоб були одне, як і Ми одне» (Івана 17:22). Узагальніть слова Ісуса, приділивши особливу увагу ролі любові в досягненні такої єдності.

Під час Своєї молитви Ісус думав про єдність Своїх послідовників. Важливим для такої єдності є живий досвід любові агапе. Агапе – біблійне слово, яке використовують для опису Божої любові як у цій молитві, так і в багатьох інших місцях Нового Завіту. Така любов є сутністю Божої природи (див. 1 Івана 4:8), і вона характерна для послідовників Ісуса (див. Івана 13:35). Божа любов не властива грішному людському серцю. Вона з’являється в житті людини, коли Ісус перебуває з віруючим через Святого Духа (див. Римл. 5:5; 8:9, 11).

«Щоб ви любили один одного так, як Я вас полюбив» (Івана 15:12). Учень на ім’я Іван, який записав ці слова, спочатку не мав такої любові. Він був гордим, критичним і запальним, прагнув до влади (див. Марка 3:17; Луки 9:54, 55; див. також Е. Уайт. Христос – надія світу, с. 295). Згодом Іван згадував, як Ісус продовжував любити його, незважаючи на негативні риси характеру. Любов Христа поступово змінила цього учня і зробила його здатним любити інших. «Ми любимо Його, бо Він перший полюбив нас, – писав Іван, – коли Бог нас так полюбив, то й ми повинні любити одне одного!» (1 Івана 4:11, 19).

`Прочитайте уривок 1 Кор. 13:4-8. Спробуйте замість слова «любов» поставити своє ім’я. Наскільки ваше ім’я відповідає цим текстам? Просіть Ісуса наповнити ваше життя цими якостями любові з допомогою Святого Духа. До яких змін Святий Дух може спонукати вас, щоб ви досягли цього християнського ідеалу?`