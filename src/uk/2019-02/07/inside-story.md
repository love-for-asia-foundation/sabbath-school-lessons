---
title:  Місіонерська історія
date:   17/05/2019
---

#### Незнайомець розповідає про суботу
_Ендрю Мак-Чесні_

Не багато людей можуть похвалитися, що вони розмовляли з ангелом. У фермера Нотлі Тідвелла був свій досвід. Він розповідав про загадкового незнайомця, якого просто назвав «людиною».

Це сталося 1880 року. Одного разу ввечері Нотлі зі скрипкою в руці повертався додому з народних танців у штаті Техас, США. Він був збентежений і молився дорогою. З дитинства чоловік був навчений святити недільний день, але, вивчаючи Біблію, побачив четверту заповідь: «Пам’ятай день суботній, щоб святити його!» (Вих. 20:8).

Коли чоловік молився, біля нього несподівано з’явився незнайомець. Нотлі знав усіх в цьому районі і ніколи раніше не бачив цієї людини. Але він не злякався, тому що незнайомець був приємний у спілкуванні. «Він просто з’явився і почав розмовляти з ним», – розповідає 94 -літня онука Нотлі – Лорена Стигаулде.

Розмова зайшла про суботу, і Нотлі поділився своїм переконанням, що Бог відокремив для поклоніння суботу, а не неділю. Він висловив здивування, що не може знайти нікого, хто дотримувався б суботи.

Незнайомець сказав, що знає групу людей, які поклоняються Богові в суботу, і дав докладний опис місця їхніх зібрань. Нотлі на мить відвів погляд від співрозмовника, і в цей момент чоловік зник.

Повернувшись додому, Нотлі розповів про цю незвичайну зустріч дружині.

Через кілька днів чоловік вирішив дотримуватися вказівок незнайомця. Він прийшов до садиби фермера, де щосуботи збиралася невелика група адвентистів.

Нотлі уклав заповіт з Богом в Адвентистській церкві разом зі своєю дружиною і вісьмома дітьми. Пізніше він став керівником місцевої церкви і заснував першу церкву адвентистів між містами Лінден і Марієтта, штат Техас.

Хоч у цій церкві богослужіння тепер не проводять, поруч з’явилися інші громади, зокрема церква в місті Лінден, яку Лорена відвідує зі своїми родичами.

Вірність Богові Нотлі сприяла появі кількох поколінь місіонерів-адвентистів сьомого дня, які здійснювали служіння біблійних працівників, літературних євангелістів та соціальних працівників у Техасі й за його межами.

«Він став першим адвентистом у великій родині», – розповідає про Нотлі Реба, одна з чотирьох дітей Лорени.

Нотлі ніколи не вважав незнайомця ангелом, але його сім’я вірить, що той був посланий з Небес у відповідь на ревну молитву.

«Дідусь просто назвав його “людиною”, але він вірив, що той від Господа. Я вважаю, що це був ангел!» – розповідає Лорена, яка почула цю історію від свого дідуся ще маленькою дівчинкою.