---
title:  Егоїзм руйнує сім’ї
date:   14/05/2019
---

«Якщо відкласти вбік гордість і самолюбство, більшість проблем можна було б вирішити за п’ять хвилин» (Е. Уайт. Ранні твори, с. 119).

Наша людська природа зіпсована гріхом. І, можливо, найяскравішим прикладом цієї зіпсованості є прокляття егоїзму. Ми народжуємося егоїстами. Прояв себелюбства можна бачити вже в маленьких дітях, природа яких від самого початку вимагає свого. Минає час, ми стаємо дорослими, і ця риса може проявлятися ще виразніше, особливо в наших сім’ях.

Ісус прийшов, щоб допомогти людині звільнитися від гріховних нахилів (див. Ефес. 4:24). Його Слово вселяє впевненість, що ми з Божою допомогою можемо позбутися влади егоїзму як руйнівної риси характеру. Життя Христа – досконалий приклад того, що означає жити життям самозречення. Наслідуючи Його життя (див. 1 Івана 2:6), ми подолаємо схильність жити тільки для себе.

`Прочитайте наведені нижче тексти. Що вони говорять про життя самозречення?`

`Филп. 2:3-5`

`1 Івана 3:16-18`

Як пише Еллен Уайт, якби ми залишили гордість та егоїзм, багато проблем можна було б розв’язати дуже швидко, ще задовго до того, як вони ускладняться і перетворяться на щось огидне. Усі члени сім’ї, особливо батьки, повинні пережити очищення (див. Прип. 16:6) цього гріха біля підніжжя хреста (найбільшого в усьому Всесвіті прикладу самовіддачі), навіть якщо для цього доведеться постійно приходити до хреста, віруючи й схиляючи коліна в молитві, сльозах і покорі.

`Скільки часу ви проводите біля хреста в боротьбі з егоїзмом? Яким чином слова, записані в Матв. 7:16, допомагають вам визначити, чи достатньо ви проводите часу біля підніжжя хреста?`