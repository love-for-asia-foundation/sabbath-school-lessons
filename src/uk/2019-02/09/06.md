---
title:  Втрата
date:   30/05/2019
---

Ми, люди, не з чуток знаємо про смерть: читаємо про неї, бачимо чужу смерть і будь-якої миті можемо зустрітися з нею віч-на-віч.

`Прочитайте 1 Кор. 15:26. Як описана смерть і чому саме таким чином?`

Хто з нас, втративши кохану людину, не відчув, наскільки огидна і невблаганна смерть? З іншого боку, для мертвих вона є благом. Якщо вони впокоїлися в Господі, то воскреснуть для безсмертного життя. «Для віруючого смерть не має особливого значення… Для християнина смерть – лише сон, мить мовчання і темряви. Життя сховане з Христом у Богові, і “коли з’явиться Христос – ваше життя, тоді й ви з’явитеся з Ним у славі” (Івана 8:51, 52; Колос. 3:4)» (Е. Уайт. Христос – надія світу, с. 787).

Живі, особливо друзі або родичі, які залишилися, відчувають увесь біль і гіркоту втрати. Скорбота – природна реакція на втрату. Ми емоційно страждаємо, коли втрачаємо тих, кого любимо.

Період скорботи у всіх минає по-різному, але переважно він складається з декількох етапів.

Перша і найбільш поширена реакція на смерть близької людини – це шок і заперечення, навіть коли смерть очікувана. Шок – це емоційний захист від почуття втрати, яке раптово з’явилося. Цей стан може тривати від двох до трьох місяців.

Може настати період, коли людина постійно думає про коханого/-ну, навіть під час виконання повсякденних справ. Усі розмови зводяться до пережитої втрати. Цей період може тривати від шести місяців до року.

Стадія відчаю і депресії – це довгий період скорботи, можливо, найбільш болісний та затяжний етап, упродовж якого людина поступово змиряється зі своєю втратою. На цьому етапі людина відчуває цілу гаму емоцій, таких як гнів, почуття провини, каяття, смуток і занепокоєння. Скорбота не має на меті усунути весь ваш біль або пам’ять про втрату.

На заключному етапі одужання людина починає цікавитися повсякденною діяльністю й нормально функціонувати.

`Які слова розради ви знаходите в наведених уривках? Див. Римл. 8:31-39; Об’явл. 21:4; 1 Кор. 15:52-57.`