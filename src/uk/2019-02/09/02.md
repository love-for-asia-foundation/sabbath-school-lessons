---
title:  Втрата здоров’я
date:   26/05/2019
---

Протягом тисяч років гріх позначається на нашому фізичному здоров’ї. Ще болісніше сприймати втрату здоров’я близької людини! Батьки, чиї діти борються з хворобами, вважають за краще хворіти самі, ніж бачити страждання дітей. Однак, на жаль, у нас немає такого вибору.

`Що спільного в наведених біблійних текстах? Див. Марка 5:22-24; 35-43; Матв. 15:22-28; Луки 4:38, 39; Івана 4:46-54.`

У кожному з цих випадків, як і в багатьох інших, саме член сім’ї благав Ісуса допомогти своєму родичу.

Ми страждаємо через те, що живемо в грішному світі. Коли гріх увійшов у світ, з ним прийшла не тільки смерть, а й хронічний біль, страждання та хвороби. Зіткнувшись із хронічною або гострою хворобою, ми можемо переживати шок, гнів, відчай і навіть вигукнути: «Боже мій, Боже мій, – нащо мене Ти покинув? Далекі слова мого зойку від спасіння мого!..» (Псал. 22:2). Як і Давид, ми можемо звернутися зі своїми запитаннями і болем до Бога.

Хвороба і страждання залишаться таємницею доти, доки смерть не буде остаточно переможена при поверненні Ісуса. Водночас у Божому Слові ми можемо знайти важливі істини. У період важкої хвороби Йов відчув особливу близькість у взаєминах з Богом. Він говорить: «Тільки послухом уха я чув був про Тебе, а тепер моє око ось бачить Тебе…» (Йова 42:5). Павло страждав від хронічної хвороби (2 Кор. 12:8-10), його досвід свідчить про те, що страждання може допомогти нам утішити інших, наділити нас співчуттям до хворих і допомогти нам служити ефективніше (див. 2 Кор. 1:3-5), якщо ми не дозволимо стражданням зламати нас.

`Якщо ми або наші рідні страждають від хвороби, на які обітниці ми можемо покластися? Чому в такі моменти дуже важливо пам’ятати про те, що наш Господь Ісус страждав на хресті? Яким чином розп’ятий Христос свідчить про вічну любов Бога?`