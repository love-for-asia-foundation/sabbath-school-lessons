---
title:  Місіонерська історія
date:   31/05/2019
---

#### У бога були інші плани
_Ендрю Мак-Чесні_

Закінчивши навчання в середній школі, Джоанна Клейтон розробила план щодо подальшого навчання.

Вона вступить до державного коледжу неподалік від будинку в штаті Західна Вірджинія. Зможе брати базові предмети за меншу плату, продовжуючи жити з батьками і трьома молодшими сестрами. Після цього вона переведеться в школу адвентистів сьомого дня для вивчення медичної справи.

Проте влітку план Джоанни зруйнувався. Вона не змогла знайти спосіб добиратися до коледжу з батьківського заміського будинку. Дівчина не могла отримати водійські права, тому що її батьки, уродженці Ямайки, у той час оформляли документи на постійне проживання сім’ї в США. Батьки не могли возити її, а громадський транспорт не зупинявся біля їхнього будинку.

До початку навчального року залишався лише місяць, а дівчині не було де навчатися.

Її мати Сюзанна згадала, що друзі сім’ї працюють у Веймарському інституті в Каліфорнії. Джоанна відразу ж вирішила подивитися в Інтернеті інформацію про цей заклад.

‒ Я не хочу їхати до Каліфорнії! ‒ сказала вона матері. ‒ Це надто далеко.

‒ Тобі потрібно все обдумати й молитися, ‒ порадила мати.

Того дня Джоанна посилено молилася. «Боже, будь ласка, не змушуй мене їхати до Каліфорнії, ‒ просила вона. ‒ Якщо мені все ж таки потрібно вирушити туди, нехай одна з моїх подруг поїде зі мною».

Через тиждень Джоанна поговорила з представником Веймарського інституту, розмірковуючи: можливо, Бог справді хоче, щоб вона навчалася там. Але головну проблему ще потрібно було розв’язати: її батьки могли оплатити тільки початковий внесок і перші три місяці занять.

Потім стався несподіваний поворот подій. Джоанна подала заявку і отримала стипендію. Допомагаючи людям, що постраждали від повені, вона познайомилася з кількома адвентистськими лікарями, які за місяць пожертвували їй на навчання 500 доларів. Вона зібрала 1800 доларів, написавши листа з проханням про фінансову допомогу друзям родини. Незабаром у дівчини було вдосталь грошей, аби вступити. Восени заняття розпочалися.

«У мене не було жодних сумнівів, що я перебуваю там, де мене хоче бачити Бог», ‒ розповідає дівчина.

Протягом перших кількох місяців Джоанна дуже сумувала за своєю родиною. Проте думка про те, що в її житті виконується воля Божа, надала їй додаткової сили, коли дівчина працювала по 25 годин на тиждень, щоб заробити гроші на подальше навчання.

19-річна Джоанна закінчила свій перший рік без боргів. Вона розповідає, що Бог продовжує піклуватися про неї.