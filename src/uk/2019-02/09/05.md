---
title:  Втрата свободи
date:   29/05/2019
---

Тільки Бог знає, скільки мільйонів і навіть мільярдів людей борються з різними формами залежності. Учені досі до кінця не дослідили, що саме викликає залежність, хоч у деяких випадках вони справді можуть бачити ту частину нашого мозку, у якій зосереджені наші бажання.

На жаль, знайти осередок залежностей – це не те саме, що звільнити нас від них.

Залежність – це важкий тягар для всіх, а не тільки для залежної людини. Члени сім’ї – батьки, подружжя, діти – нестерпно страждають, коли рідна людина перебуває під владою шкідливої звички, від якої вони не можуть її звільнити.

Що перетворює наркотики, алкоголь, тютюн, азартні ігри, порнографію, інтимні стосунки і навіть їжу на залежність? Прогресивний характер їхнього використання або зловживання. Навіть знаючи про згубний вплив, людина не може зупинитися, стаючи рабом звички і втрачаючи свободу вибору. У Петра є просте пояснення, що таке залежність і які її наслідки: «Вони обіцяють їм волю, а самі є рабами тління; бо хто ким переможений, той тому і раб» (2 Петра 2:19).

`Що може призвести до залежності? Див. Луки 16:13; Римл. 6:16; Якова 1:13-15; 1 Івана 2:16.`

Гріх і залежність – це не обов’язково те саме. Ви можете вчинити злочин, до якого не звикли, хоч найчастіше він переростає в залежність. Краще зупинити гріх силою Бога до того, як він перетвориться на залежність. І, звичайно ж, єдиним надійним рішенням проблеми гріха і залежностей є народження згори й отримання нового серця. «А ті, що є Ісуса Христа, вони розіп’яли своє тіло з його пристрастями та пожадливостями» (Гал. 5:24). Павло також пояснює римлянам, що означає померти для гріховної залежної природи, щоб мати можливість жити для Христа (див. Римл. 6:8-13), а потім додає: «Але зодягніться Господом Ісусом Христом і турботу про тіло не перетворюйте на пожадливості» (Римл. 13:14).

`На підставі свого досвіду або досвіду інших людей ми знаємо, що таке боротьба із залежністю. Як допомогти залежним людям зрозуміти, що звернення за професійною допомогою не є визнанням духовної неспроможності?`