---
title:  Духовна самотність
date:   25/04/2019
---

Молода жінка на ім’я Наталя була заміжня вже сім років, коли на запрошення друга вона відвідала серію євангельських зустрічей у місцевій церкві адвентистів сьомого дня. Почуте зворушило її серце. Наталя присвятила себе Христу, пережила народження згори і, попри заперечення чоловіка, батьків, родичів і навіть сусідів, приєдналася до Церкви адвентистів сьомого дня. Вона змінила свій спосіб життя, наскільки це було можливо, згідно зі своєю вірою.

Наталя зіткнулася з протестом, зокрема чоловіка, який цілком справедливо заявив: «Я не погоджувався на це, коли ми одружилися. Ти зараз зовсім інша людина, а я хочу, щоб ти була такою, як раніше».

Уже багато років Наталя щиро намагається жити вірою. Хоч вона заміжня, але переживає те, що можна назвати «духовною самотністю».

`Які слова надії містяться в наведених текстах для тих, хто відчуває себе духовно самотнім? Див. Ісаї 54:5; Осії 2:19, 20; Псал. 72:12.`

Долі багатьох людей схожі з долею цієї жінки. Одружені чоловіки або заміжні жінки відвідують церкву поодинці або тільки зі своїми дітьми. Можливо, вони створили сім’ю з віруючою людиною іншої конфесії. А може, коли вони приєдналися до церкви, їхній партнер не поділяв їхніх поглядів. Можливо, у момент створення сім’ї обидва були членами Церкви, але з якоїсь причини один із подружжя відійшов від Господа і навіть почав ставитися до віри вороже. Чоловіки й жінки приходять на богослужіння і церковні обіди або займаються місіонерською або громадською діяльністю Церкви без свого супутника життя. Вони засмучені, коли один з подружжя не дозволяє іншому пожертвувати до церкви певну суму грошей. Хоч у них є сім’я, у духовній сфері вони почуваються самотніми.

Імовірно, усі ми коли-небудь зустрічали таких людей у церкві, і вони вкрай потребують нашої любові й підтримки.

`Які практичні кроки ми можемо зробити як одна сім’я у Христі, щоб допомогти духовно самотнім людям?`