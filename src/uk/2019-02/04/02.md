---
title:  Дружні взаємини
date:   21/04/2019
---

`Прочитайте Екл. 4:9-12. Яка основна ідея? Про який життєвий принцип ідеться в цьому уривку?`

Мало хто з нас може прожити все життя самотнім. Навіть якщо ми любимо усамітнення, рано чи пізно відчуваємо гостру потребу в спілкуванні. Ми створені для взаємодії та дружби. Які щасливі ті, у кого є близькі родичі, готові втішити й підтримати в скрутну хвилину!

На жаль, у нашій церкві, на роботі, у суспільстві є люди, яким немає до кого звернутися по допомогу і просто ні з ким поговорити в кінці дня. Самотність може наздогнати нас у будь-який час. «Неділя – найважчий для мене день! – зізнається неодружений чоловік. – Протягом тижня я оточений колегами по роботі, у суботу – братами й сестрами з церкви. А в неділю я самотній!»

`Які принципи ми знаходимо в наведених уривках (особливо для періоду самотності)? Див. Івана 16:32, 33; Филп. 4:11-13.`

Ми, християни, не тільки знаємо, що Бог є, але й переконані, що можемо спілкуватися з Ним. Ми справді знаходимо розраду, знаючи, що Господь завжди поруч. Проте близькість Бога до Адама в Едені не завадила Господу сказати: «Не добре, щоб бути чоловіку самотнім» (Бут. 2:18). Бог знав, що Адам, живучи в неопоганеному гріхом світі та спілкуючись із Самим Творцем, все одно потребує людського спілкування. Наскільки ж більше потребують спілкування всі інші люди!

Було б помилкою вважати, що людина не може бути самотньою в оточенні великої кількості людей. Деякі з найбільш самотніх людей живуть у великих містах, де часто взаємодіють з іншими. Якщо людину оточують інші люди, це не означає, що вона не може відчувати себе самотньою, відчуженою і не потребує спілкування.

`Не завжди легко помітити людину, яка відчуває себе самотньою, знедоленою або просто потребує співрозмовника. Як ви можете потурбуватися про таких людей?`