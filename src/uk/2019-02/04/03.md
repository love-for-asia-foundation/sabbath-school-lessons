---
title:  Життя неодруженої людини
date:   22/04/2019
---

Молода жінка розповіла про переваги життя неодружених: «Двічі мені випала нагода послужити місіонером, і я погодилася без вагань». Людині сімейній, імовірно, довелося б довше подумати, аби прийняти рішення, тому що воно стосується не тільки її особисто, але й чоловіка/ дружини і дітей.

`Які, за словами Павла, вагомі причини залишатися неодруженим? Див. 1 Кор. 7:25-34.`

Більшість людей думає, що створити сім’ю – це те, чого хоче від них Бог. Хіба Він не сказав: «Не добре, щоб бути чоловіку самотнім»? І все ж таки в Біблії багато героїв, які не були одружені.

Єремії Бог наказав не одружуватися (див. Єрем. 16:1-3) через історичні обставини. Ми не знаємо, чи було це обмеження коли-небудь зняте, але очевидно, що Єремія був великим пророком, хоч і не був одружений.

Сімейний стан Єзекіїля, мабуть, не мав великого значення. Коли дружина пророка раптово померла, Бог не дозволив йому оплакати її, оскільки він мав продовжити доручене Господом служіння (див. Єзек. 24:15-18). Пророк Осія пережив розірвання шлюбу, але зміг продовжити служіння. Ця історія може здатися дивною – Бог звелів Осії одружитися з блудницею, яка, як знав Господь, залишить чоловіка заради інших (див. Осії 1-3). Озираючись назад, ми розуміємо: таким чином Бог показав, що Його любов до Ізраїлю і до нас часто буває нерозділеною, але для самого Осії це був болісний досвід.

У кожному із цих прикладів сімейний стан не був каменем спотикання. Для Господа важливі чесність, послух і здатність передавати Його волю. Нам потрібно переконатися, що наше життя визначається не лише сімейним станом. Сьогодні багато хто може сказати: якщо ми не створили сім’ю, то не стали особистостями. Павло б відповів: «І не пристосовуйтеся до цього віку». Замість цього «принесіть ваші тіла як живу, святу, приємну Богові жертву» (Римл. 12:1, 2).

`Як ви можете служити тим, хто не перебуває в шлюбі, - чи членам церкви, чи людям зі світу?`