---
title:  Смерть і самотність
date:   24/04/2019
---

Усі, хто мешкає на Землі, – смертні, але люди, на відміну від тварин, знають, що помруть. Усвідомлення неминучої смерті впливає на наше життя.

Відомо, що всі взаємини, зокрема й подружні, рано чи пізно закінчуються з приходом нашого лютого ворога - смерті. Незважаючи на любов, єдність, довіру та спільно проведений час, ми знаємо, що рано чи пізно прийде смерть і наші взаємини припиняться. Така доля людства з моменту гріхопадіння і до повернення Ісуса.

У Біблії не вказано, хто помер першим – Адам чи Єва, але для того, хто залишився живим, втрата була особливо важка, адже смерть – це протиприродне явище. Якщо, як ми зазначили в попередньому уроці, один зів’ялий листок змусив перших людей плакати, складно уявити емоції, пережиті зі смертю людини.

Проблема полягає в тому, що ми настільки звикли до смерті, що вважаємо її буденним явищем. Однак смерть завжди була протиприродною для людини. Ми намагаємося знайти в ній хоч якийсь сенс, але марно.

`Що сказано в наведених текстах про смерть і про боротьбу людей з нею? Див. Ісаї 57:1; Об’явл. 21:4; 1 Сол. 4:17, 18; Матв. 5:4; 2 Сам. 19:1; Бут. 37:34.`

Звичайно, ми стикаємося з реальністю не тільки власної смерті, але й смерті інших людей, зокрема наших близьких і, можливо, супутника життя. Тому рано чи пізно багато з нас переживатиме період самотності, спричинений смертю близької людини. Це складно і боляче, однак у такі моменти ми можемо покластися на обітниці Бога. Зрештою, що ще нам залишається робити в цьому світі гріха, страждань і смерті?

`Як ваша церква може допомогти людям, які страждають через втрату близької людини?`