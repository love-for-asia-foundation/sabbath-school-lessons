---
title:  Місіонерська історія
date:   26/04/2019
---

#### Президент дивізіону хрестить батька
_Ендрю Мак-Чесні_

Самюель Со, президент Південного Азіатсько-Тихоокеанського дивізіону Церкви адвентистів сьомого дня, виріс, не маючи теплих стосунків з батьком.

Вони ніколи не проводили час разом на їхній батьківщині в М’янмі і не обговорювали різні теми.

«Він ніколи не обіймав мене! – згадує Самюель. – Фактично я ріс без батька».

Самюеля виховували бабуся з дідусем. Він пішов навчатися в адвентистську школу, потім закінчив адвентистську семінарію, розташовану недалеко від столиці М’янми — Янгона.

Церковне служіння було справжнім викликом у цій південно-азіатській країні, де лише чотири відсотки населення сповідують християнство. Буддистів там близько 90 відсотків населення, а мусульман – 4 відсотки.

Як служитель церкви Самюель не раз говорив людям: «Приводьте до Бога невіруючих членів своєї сім’ї та інших родичів». Але сам він ніколи не звертався до власного батька.

Самюель одружився, у нього народилося двоє дітей. Він здійснював служіння пастора та церковного адміністратора в Таїланді, Сінгапурі та на Філіппінах.

Під час служіння як виконавчий секретар Південного АзіатськоТихоокеанського дивізіону Самюель відвідував зустрічі молитовного тижня, які спонукали його глибше замислитися про стосунки з батьком. Він розповів історію свого дитинства служителю, що проводив зустрічі. Вони разом молилися.

«Ти повинен привести свого батька до Бога!» – сказав йому служитель.

Самюель помолився, щоб Господь дав Йому сили. Він відчував образу, коли думав про свого батька, у нього не було бажання спілкуватися з ним. Але Самюель продовжував молитися, і сталося диво!

«Мені пощастило хрестити власного батька віком 76 років!» - розповідає Самюель.

Він досі пам’ятає, що сказав його батько після хрещення.

«Сину! – промовив чоловік літнього віку. – Я хочу бути християнином і відвідувати церкву зі збірником гімнів і Біблією в руках. Будь ласка, купи для мене збірник і Біблію, щоб я міг брати їх на служіння».

Самюель з великим хвилюванням згадує, як батько вийшов з води після хрещення і вперше в житті обійняв його!

Нині Самюель Со звершує служіння президента Південного Азіатсько-Тихоокеанського дивізіону. Територія дивізіону складається з 14 країн, і М’янми зокрема. Пастор Со закликає членів Церкви просити в Бога допомоги для подолання болю й образи.

«Без Божої перетворювальної сили ми – слабкі люди, але з Його силою ми можемо змінити світ!» – переконаний він.