---
title:  Підготовка до шлюбу
date:   15/04/2019
---

Найбільші зміни очікують людину, коли вона вирішує створити сім’ю.

Однак не всі одружуються або виходять заміж. Ісус ніколи не був одружений, як і багато інших біблійних героїв.

Проте переважна більшість людей одружується, тому в Біблії цій темі приділяють значну увагу. Безперечно, шлюбний союз дуже змінює наше життя.

Перше соціальне явище, про яке йдеться в Біблії, – це шлюб. Для Бога він настільки важливий, що Його слова про шлюб, сказані Адаму і Єві в Едені, записані в трьох інших місцях Писання. «Покине тому чоловік свого батька та матір свою, та й пристане до жінки своєї, – і стануть вони одним тілом» (Бут. 2:24, див. також Матв. 19:5; Марка 10:7, 8; Ефес. 5:31). Ці тексти свідчать про те, що, коли людина створює сім’ю, найважливішими стосунками в її земному житті стають взаємини між подружжям. Ці узи навіть міцніші за узи між батьками й дітьми. Шлюб між чоловіком і жінкою важливий для Бога ще й тому, що символізує взаємини, які існують між Божим Сином Ісусом і Церквою – Його нареченою (див. Ефес. 5:32).

Якщо ви вирішили побудувати дім, потрібно насамперед обдумати і скласти кошторис (див. Луки 14:28-30). Це особливо важливо, коли йдеться про створення сім’ї. Дім будують із цегли і бетонного розчину, дерева, заліза та скла. Сім’ю ж будують з «матеріалів», які не завжди видно.

`Які компоненти, що мають значення для всіх аспектів життя, особливо важливі в процесі підготовки до шлюбу? Див. 1 Кор. 13:4-8; Гал. 5:22, 23.`

Підготовка до шлюбу має починатися з кожного особисто. Необхідно проаналізувати характер майбутнього партнера, щоб переконатися, що ви зможете взаємно доповнювати одне одного. Чи любить він/вона працювати (див. Прип. 24:30-34)? Чи врівноважений у нього/неї характер (див. Прип. 22:24)? Чи пов’язують вас спільні переконання (див. 2 Кор. 6:14, 15)? Як ваша сім’я та друзі ставляться до вашої майбутньої дружини (див. Прип. 27:9)? Чи керуєтеся ви вірою або ж тільки почуттями (див. Прип. 3:5, 6)? Відповіді на ці запитання допоможуть вам зрозуміти, чи буде ваше майбутнє сімейне життя щасливим або ж наповненим смутком.

`Згадайте приклади щасливого шлюбу. Які принципи, що зумовили благополуччя подружжя, можна застосувати й до інших видів міжособистісних взаємин?`