---
title:  Підготовка до старості
date:   17/04/2019
---

«Дні літ наших – у них сімдесят літ, а при силах - вісімдесят літ, і гордощі їхні – страждання й марнота, бо все швидко минає, і ми відлітаємо...» (Псал. 90:10). Ці слова Мойсея нагадують нам про невблаганний плин часу. Роки минають, і ми починаємо бачити й відчувати зміни в нашому тілі. Наше волосся сивіє або випадає, ми швидше втомлюємося, а болі й недуги стають нашими щоденними супутниками. Якщо ми перебуваємо в шлюбі й маємо дітей, вони народять своїх дітей, і тоді ми зможемо насолоджуватися спілкуванням з онуками. Попередні сезони життя допомагають нам підготуватися до останнього.

`Прочитайте Псалом 71. Чого він нас навчає?`

Псалом 71 – це псалом літньої людини, яка вирішує життєві завдання, але вона щаслива, оскільки невпинно довіряє Богу. Старість не страшна, якщо ви довірилися Богу ще в молодому віці. Автор цього псалма ділиться трьома важливими уроками, які він засвоїв, наближаючись до останнього сезону свого життя.

1. Розвивайте глибоке особисте знання Бога. Від юнацтва (Псал. 71:17) Господь був його пристановищем, охороною (Псал. 71:1, 7) і Спасителем (Псал. 71:2). Бог - його твердиня і скеля (Псал. 71:3), надія й охорона (Псал. 71:5). Псалмист говорить про чудеса Бога (Псал. 71:16, 17), Його силу і велич (Псал. 71:18) і всі великі діла, які Він учинив (Псал. 71:19). Нарешті він вигукує: «Боже… хто рівний Тобі?» (Псал. 71:19). Щоденні бесіди з Господом, коли ми вивчаємо Його Слово, розмірковуємо про все, що Він робить для нас, поглиблюють наш духовний досвід.

2. Формуйте позитивні звички. Правильне харчування, фізичні вправи, вода, сонячне світло, відпочинок допоможуть довше насолоджуватися життям. Зверніть особливу увагу на те, що псалмист говорить про звичку довіряти (Псал. 71:3), вихваляти (Псал. 71:6) і надіятися (Псал. 71:14).

3. Розвивайте любов до Божого діла. Чоловік у цьому псалмі не очікував, що буде бездіяльним у старості. Навіть тоді він хотів продовжувати вихваляти Бога (Псал. 71:8) і розповідати іншим про Нього (Псал. 71:15-18).

`Що представники старшого покоління можуть сказати про переваги свого віку? Що ви знаєте зараз, чого не знали в молодості, і чим можете поділитися з молодими?`