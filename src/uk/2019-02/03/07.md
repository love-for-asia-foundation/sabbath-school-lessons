---
title:  Для подальшого дослідження
date:   19/04/2019
---

Прочитавши історію давніх ізраїльтян, які мандрували пустелею, ми побачимо: стикаючись із великими змінами, вони знову і знову падали, незважаючи на дивовижне об’явлення Божої любові й сили. Коли Ізраїль був готовий увійти до Обітованого краю і таким чином зіткнутися зі ще однією зміною, Мойсей сказав народу: «Очі ваші бачили те, що Господь зробив був з Ваалом пеорським, бо кожного чоловіка, що пішов за пеорським Ваалом, вигубив його Господь, Бог твій, з-посеред тебе. А ви, що линули до Господа, Бога вашого, усі ви живі сьогодні. Дивіться, – навчив я вас постанов та законів, як наказав мені Господь, Бог мій, чинити так серед того Краю, куди ви входите, щоб посісти його. Бережіть, і виконуйте їх, бо це мудрість ваша та ваш розум на очах народів, що вислухають усіх постанов тих та й скажуть: Тільки він мудрий та розумний народ, цей великий люд! Бо хто інший такий великий народ, що мав би богів, таких йому близьких, як Господь, Бог наш, кожного разу, як ми кличемо до Нього? І хто інший такий великий народ, що має постанови й закони такі справедливі, як увесь той Закон, що я даю перед вами сьогодні? Тільки стережися, і дуже пильнуй свою душу, щоб не забув ти тих речей, що бачили очі твої, і щоб вони не повиходили з серця твого по всі дні життя твого, а ти подаси їх до відома синам твоїм та синам твоїх синів...» (П. Зак. 4:3-9). Як важливо не забувати того, що зробив для нас Господь! І найкращий спосіб зробити це – свідчити про Його діла іншим людям, зокрема тим, хто йде слідом за нами. Зверніть також увагу, наскільки важливе місце займає у всьому цьому сім’я, оскільки саме в ній ізраїльтяни навчали своїх дітей і передавали їм свій досвід. І гріх на горі Фегор мав руйнівні наслідки для сімейного життя. «Злочином, який стягнув суди Божі на Ізраїль, була розпуста. Готовність жінок занапастити свої душі характерна не лише для періоду Ваал-Фегору» (Е. Уайт. Християнська родина, с. 326).

**Питання для обговорення**

`Розкажіть у класі про те, як ви готувалися до великих змін у своєму житті: шлюбу, появи дітей, пенсійного віку. Як ці зміни вплинули на вашу сім’ю? Які поради ви можете дати іншим людям?`

`Подумайте про слова Давида Соломону, беручи до уваги його гріх з Вірсавією – лихо, яке кинуло тінь на подальше правління Давида й завдало удару його сім’ї. Чи бачимо ми прояв Божої благодаті в цій історії? У чому вона полягає?`