---
title:  Місіонерська історія
date:   19/04/2019
---

#### Молитва про дитину
_Марджорі Чісонга_

Мій син народився через рік після весілля. Після цього у нас з чоловіком довго не було дітей. Друзі почали акцентувати на цьому увагу.

«Чому ти не народиш ще дітей?» — запитала одна знайома. «Можливо, тобі варто звернутися до лікаря по допомогу?» — радила інша. Деякі пропонували звернутися до знахаря.

Ми з чоловіком хотіли мати більше дітей. Він викладав у середній школі Русангу — адвентистському навчальному закладі в Монза, Замбія. Я навчалася, прагнучи опанувати професію вчителя початкових класів.

«На все свій час! – повторювала я тим, хто цікавився чисельністю нашої сім’ї. — На все Божа воля».

Людська жалість не засмучувала й не дратувала мене. Але час минав, і я зрозуміла, що деякі з моїх забобонних друзів вважають, що мене з якоїсь невідомої причини спіткало покарання.

Через деякий час померла сестра мого чоловіка, і ми взяли до себе її трирічну доньку. Тепер у нас було двоє дітей. Мої друзі говорили, що присутність дівчинки вплине на мої гормони і допоможе завагітніти. Але змін не було.

Біблійна історія Анни і Самуїла вселяла надію. Анна ревно молилася, довіряючи Богові. І Господь відповів на її молитву, пославши сина Самуїла.

Ми з чоловіком продовжували молитися впродовж 13 років. І ось одного разу, на свій подив, я виявила, що вагітна! Ми з чоловіком відразу ж із вдячністю схилили коліна.

Другій дитині ми дали ім’я Чілела, що мовою Тонга означає «гідний». Згодом я народила третього сина — Чаконделу, чиє ім’я означає «нехай буде так».

Моїм двом молодшим синам 14 і 17 років, вони люблять Ісуса.

Бог рясно благословив мою сім’ю. Нам лише потрібно було зберігати терпіння. Коли ти з вірою щось просиш у Господа, Він дає тобі понад те, чого ти міг би побажати.

Марджорі Чісонга 52 роки. Вона викладає економіку в середній школі Русангу, розташованій на території, де американський місіонер Вільям Харрісон Андерсон 1905 року організував перший адвентистський форпост у Північній Родезії (нині Замбія). Місіонерські пожертвування в минулому підтримали роботу Андерсона і сьогодні допомагають звіщати Євангеліє завдяки місіонерському служінню. Дякуємо вам за місіонерські пожертвування!