---
title:  Непідготовлені
date:   14/04/2019
---

Боже Слово має одну особливість: воно не приховує реалій людського життя. Навпаки, воно іноді показує всю його непривабливість, нерідко нестерпність і безвихідь. За винятком кількох перших та останніх сторінок Біблії, Боже Слово відтворює картину невтішного стану людської раси. Павло не перебільшував, коли писав: «Адже всі згрішили й позбавлені Божої слави» (Римл. 3:23).

`Прочитайте 1 Кор. 10:1-13. Які застереження й обітниці містяться в цих текстах?`

Багато наших дій у житті – це просто реакція на зміни, з якими ми постійно стикаємося. Нам же, християнам, необхідно сприймати зміни з вірою в Бога і виявляти її в покорі, як би нам не хотілося вчинити інакше.

«Найбільше сучасний світ потребує людей, яких не можна ні купити, ні продати, людей чесних і щирих, які не бояться називати гріх на ім’я, людей, чиє сумління вірне обов’язку настільки, наскільки стрілка компаса – полюсу, які стоятимуть за справедливість, навіть якщо впадуть небеса» (Е. Уайт. Виховання, с. 57).

Ці слова актуальні і для стародавнього Ізраїлю, і для епохи Еллен Уайт, і для сучасного покоління.

`Яких помилок припустилися герої наведених нижче уривків в умовах змін і які уроки ми можемо почерпнути?`

`Дії 5:1-10`

`Бут. 16:1, 2, 5, 6`

`Матв. 20:20-22`

Зміни в житті часто призводять до спокус, проблем, а іноді навіть викликають страх. Життєво важливо, щоб ми були духовно озброєні й могли правильно їх зустріти. Нам потрібно бути готовими до різних змін.