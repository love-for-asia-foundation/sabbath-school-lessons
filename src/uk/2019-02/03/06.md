---
title:  Підготовка до відходу
date:   18/04/2019
---

Якщо ми не застанемо живими Другий прихід Христа, то нас усіх чекає найбільша зміна: перехід від життя до смерті. Крім шлюбу і народження дітей, які ще зміни мають більший вплив на сім’ю, ніж смерть найближчого родича?

`Прочитайте 1 Кор. 15:26. Що цей текст повідомляє нам про смерть?`

Найчастіше смерть приходить несподівано і трагічно. Щодня чоловіки, жінки і навіть діти йдуть із життя. Тисячі людей переживають горе через втрату близької людини.

Важливо переконатися, що вірою ми з’єднані з Господом і перебуваємо під покровом Його праведності (див. Римл. 3:22). Немає іншого способу підготуватися до смерті, адже ми не знаємо, коли вона прийде до нас або до тих, кого ми любимо.

Що б ви зробили, якби знали, що вам залишилося жити лише кілька місяців? Ми не можемо достеменно знати, коли саме нас наздожене смерть, але ми, безумовно, можемо знати про наближення кінця нашого життя. Тому дуже важливо підготувати себе та свою сім’ю до неминучого.

`Прочитайте в 1 Цар. 2:1-4 останні слова, які Давид сказав своєму синові Соломону. Які уроки ми можемо почерпнути щодо підготовки до смерті – як своєї, так і членів своєї сім’ї?`

Хтось може заперечити: «Давид, який убив Урію після того, як незаконно оволодів його дружиною (див. 2 Сам. 11), радить своєму синові ходити Господніми шляхами! Це викликає здивування». З іншого боку, можливо, саме через цей гріх і його жахливі наслідки слова Давида були настільки вагомі. Він, безумовно, намагався застерегти свого сина від нерозсудливості, яка завдала йому самому стільки горя. Давид із власного гіркого досвіду знав справжню ціну гріха та сподівався вберегти свого сина від того болю, якого зазнав сам.