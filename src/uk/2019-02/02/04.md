---
title:  Вибір друзів
date:   09/04/2019
---

Один з найважливіших виборів у житті – це вибір друзів. Часто ми не шукаємо друзів навмисне; дружба розвивається природно, оскільки ми проводимо час із людьми, яким подобається те саме, що й нам.

`Які принципи вибору друзів ми знаходимо в Прип. 12:26; 17:17; 18:24; 22:24, 25?`

У Прип. 18:24 говориться: якщо ми хочемо мати друзів, то й самі повинні бути доброзичливими. Іноді люди стають самотніми. Їхнє похмуре, негативне ставлення відштовхує інших. «Навіть у найкращих з нас є неприємні риси характеру. Ось чому важливо вибирати в друзі тих, хто не відвернеться від нас, навіть якщо побачить нашу недосконалість. Взаємна повага і ввічливість – ось основа будь-яких взаємин. Ми маємо проявляти любов і повагу одне до одного, незважаючи на помилки і недосконалості ближніх (якими б жахливими вони нам не здавалися), оскільки це в дусі Христа. Необхідно виховувати в собі покірність і бути поблажливим до чужих помилок. Це викорінить егоїзм і вузькість мислення, що зробить нас великодушними до інших людей» (Е. Уайт. Пасторське служіння, с. 95).

Одна з найвідоміших історій про дружбу – історія Давида і Йонатана. Якби Саул, перший цар Ізраїлю й батько Йонатана, був вірним і слухняним, його царювання могло би тривати протягом декількох поколінь і Йонатан був би його наступником. Коли Саул виявився недостойним свого покликання, Бог обрав Давида бути новим царем Ізраїлю. У результаті Йонатан позбувся того, що могло належати йому по праву. Це наочний приклад того, як неправильний вибір одного члена сім’ї (Саула) вплинув на династію (Йонатана).

Однак Йонатан не ображався на Давида і не заздрив йому. Замість цього він вирішив допомогти другові, захистивши його від гніву свого батька. «Йонатанова душа зв’язалася з душею Давидовою, – і полюбив його Йонатан, як душу свою» (1 Сам. 18:1). Який чудовий приклад справжньої дружби!

`«Не давайте себе обманути: погане товариство псує добрі звичаї» (1 Кор. 15:33). Поділіться своїм досвідом дружби. Чи траплялися випадки, коли ваші друзі не бажали вам зла, але в результаті нашкодили вам? Як неправильний вибір друзів шкодить сімейним стосункам?`