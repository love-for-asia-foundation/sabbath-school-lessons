---
title:  Місіонерська історія
date:   12/04/2019
---

#### Бразилець рятується від бомбардування
_Керолін Азо_

Стривожений новинами про людей, що страждають від голоду в Африці, Марсело Дорнеллес залишив комфортне життя в Бразилії, щоб допомогти служінню АДРА в зруйнованих війною країнах — Мозамбіку, Анголі та Іраку.

Хоч чоловікові лише 48 років, сиве волосся і зморшки на обличчі Марсело свідчать про роки напруженої гуманітарної роботи під вибухами снарядів, пекучим сонцем, холодом і проливним дощем.

Якби Марсело випала нагода прожити життя інакше, він би нічого не змінював. Нині він працює в іракському місті Ербіль директором філії АДРА в Курдистані.

«У 90-і роки, незважаючи на комфортне життя, я не знаходив собі місця, — розповідає Марсело в інтерв’ю. — Я відчув бажання допомогти, коли побачив по телевізору фотографії людей, що помирають від голоду в Ефіопії і на Сомалі, де в той час тривала війна. Я знав, що Господь закликає мене».

Його перше завдання полягало в тому, щоб допомогти Адвентистському агентству допомоги і розвитку розробити продовольчі програми для людей, що переселилися внаслідок конфліктів і посухи до ста сіл Мозамбіку. У країні, починаючи з 1977 року, тривала громадянська війна. Мирна угода була досягнута лише 1992 року.

«Після приїзду я зрозумів, що ситуація значно складніша, ніж я думав, — розповідає Марсело, — але назад дороги не було. Ми потребували допомоги».

Марсело пропрацював у Мозамбіку вісім місяців. Його бажання допомагати іншим лише посилилося. Але матері Марсело зробили операцію, тому він змушений був припинити роботу і повернутися до Бразилії, щоб доглядати за нею.

Для виконання наступного завдання Марсело приїхав до Анголи в розпалі 27-річної громадянської війни. Перші роки там були дуже важкими, оскільки він бачив, як люди від відчаю їдять взуття і мертвих собак. Під час військового наступу 1993 року він врятував двадцять дітей від голоду і бомбардування, прихистивши їх у своєму будинку в столиці провінції Маланже на півночі Анголи.

«Те, що я бачив на вулицях, неможливо забути, — розповідає Марсело. — Десятки дітей, у яких тільки шкіра та кістки, помирали від голоду. Не в змозі бачити їхні страждання, я зібрав дітей, яких зустрів на вулиці, привів до себе додому і нагодував».

Разом з іншими співробітниками АДРА вони розмістили понад двісті дітей-сиріт у сім’ях адвентистів в Маланже.

У 2016 році Марсело переїхав до Іраку, щоб допомагати біженцям цієї країни.

«Цей юнак має велике серце!» — розповідає Ліандер Рейс, фінансовий директор філії АДРА в Курдистані.