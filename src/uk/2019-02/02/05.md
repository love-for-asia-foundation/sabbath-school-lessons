---
title:  Вибір супутника життя
date:   10/04/2019
---

Якщо необхідно так ретельно вибирати друзів, то значно обережнішим необхідно бути при виборі майбутнього чоловіка чи дружини. Адаму неймовірно пощастило, що Бог створив йому супутницю життя Своїми руками. Першого чоловіка не бентежило питання вибору, оскільки Єва була не тільки єдиною, а й ідеальною жінкою. Іншим людям буває нелегко, адже жоден з нас не ідеальний і доводиться вибирати з величезної кількості людей.

Оскільки це рішення надзвичайно важливе, Бог не залишив нас без керівництва в цій сфері життя. Крім важливих кроків, які ми вже розглянули в уроці за понеділок, є ще кілька необхідних при виборі супутника життя (питання шлюбу детальніше розглянемо в уроці 6). Як вибір служити Господу визначає все подальше й вічне життя, так і вибір супутника життя має далекосяжні наслідки.

`Які загальні рекомендації щодо вибору чоловіка/дружини містяться в текстах Псал. 37:27; 119:97; 1 Кор. 15:33; Якова 1:23-25?`

Перед тим як знайти відповідну людину для створення сім’ї, спочатку самі станьте такою людиною. «Отже, все, що тільки бажаєте, щоб чинили вам люди, те чиніть їм і ви, бо в цьому Закон і Пророки» (Матв. 7:12). Можна знайти чудового потенційного чоловіка (чи дружину), у якого є всі бажані якості, але якщо той, хто очікує побачити гарні риси в іншій людині, сам їх не має, проблем не уникнути.

Це справедливо не тільки щодо шлюбу, але й усіх видів взаємин. На початку Послання до римлян Павло звертається до юдеїв, які засуджують язичників за ганебні справи, а самі роблять те саме (див. Римл. 2:3). Ісус правильно сказав: «Чому ж бачиш скалку, що в оці твого брата, а колоди, що в твоєму оці, не відчуваєш?» (Матв. 7:3).

`Як часто ви помічаєте, що очікуєте від інших (можливо, від чоловіка/дружини) чеснот, яких не вистачає вам самим? Подумайте про це.`