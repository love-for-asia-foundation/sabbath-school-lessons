---
title:  Вибір шляху
date:   11/04/2019
---

У житті нам необхідно вирішити, якою діяльністю ми займатимемося. За невеликим винятком, багатьом доводиться шукати способи заробляти на життя.

Безумовно, усі ми перебуваємо в певних обставинах, які значною мірою обмежують наш вибір роботи. Однак ми можемо приймати такі рішення щодо своєї трудової діяльності, які нададуть нашому життю додаткового сенсу і мети (особливо у світлі розуміння того, що ми маємо спасіння в Ісусі Христі). Що б ми не робили, робімо це на славу Божу.

`Прочитайте Екл. 2:1-11. Якої помилки припустився Соломон і як ми можемо уникнути таких самих помилок?`

Необов’язково бути багатим, аби потрапити в ту саму пастку, що й Соломон. «Бо коренем усього зла є грошолюбство, віддавшись якому, деякі ухилилися від віри й самі наштовхнулися на великі страждання» (1 Тим. 6:10). Можна бути бідним і любити гроші так само, як і багатий.

Звичайно, нам потрібно заробляти на життя, але незалежно від того, що ми робимо і скільки заробляємо, не слід перетворювати багатство на ідола. Чимало сімей страждає через те, що батько, одержимий гонитвою за грошима, нехтує спілкуванням із сім’єю. Більшість дітей і дружин віддали б перевагу скромному способу життя, ніж зруйнованим взаєминам з батьком і чоловіком.

Від створення Бог приготував, щоб праця була частиною життя (див. Бут. 2:15). Небезпека виникає тоді, коли ми робимо нашу роботу центром життя або вона стає винятково засобом збагачення. Соломон помилково шукав сенс у своїх заняттях, і, хоч багато з них приносило йому задоволення, він зрозумів, що вони не можуть наповнити життя глибоким сенсом.

`Хтось одного разу запитав: «Чи багато людей на порозі смерті жалкували про те, що провели мало часу в офісі і багато часу зі своєю сім’єю?» Яка важлива думка міститься в запитанні?`