---
title:  Для подальшого дослідження
date:   12/04/2019
---

Через усе Писання червоною ниттю проходить поняття свободи вибору людини. Навіть безгрішні Адам і Єва (див. Бут. 3) мали свободу вибору і, на жаль, неправильно скористалися нею. Якщо безгрішні, досконалі істоти зловжили свободою волі, що говорити про нас, грішних людей?

Важливо пам’ятати, що свобода волі веде до права вибору. Незалежно від тиску на нас – як внутрішнього, так і зовнішнього – ми не були зобов’язані вибирати зло. Завдяки Божій силі, яка перебуває в нас, ми можемо робити правильний вибір за допомогою свободи волі, яку дав нам Господь. Тому вкрай важливо ретельно зважувати наші рішення, обмірковуючи те, як вони вплинуть на наше сімейне життя.

Добровільний вибір Каїна вбити свого брата, безперечно, зруйнував взаємини з батьківською сім’єю. Добровільне рішення братів Йосипа продати його в рабство зруйнувало їхній душевний мир і життя їхнього батька. «А він пізнав його та й сказав: “Вбрання мого сина... Дикий звір його з’їв... Справді розшарпаний Йосип!” І роздер Яків одіж свою, і зодягнув веретище на стегна свої, і багато днів справляв жалобу по синові своєму... І зачали всі сини його та всі дочки його потішати його. Але він не міг утішитися, та й сказав: “У жалобі зійду я до сина мого до шеолу”. І плакав за ним його батько» (Бут. 37:33-35; див. ще 42:21).

У Біблії та в повсякденному житті ми можемо знайти приклади, як вільний вибір одних членів сім’ї позитивно або негативно впливає на інших. Про це свідчить, наприклад, вибір Корея, Датана й Авірона (Чис. 16:1-32; див. також Дан. 6:23, 24; Бут. 18:19).

**Питання для обговорення**

`Який добровільний вибір ви зробили сьогодні? Як ваш вибір свідчить про ваші взаємини з Богом та іншими людьми? Чи є серед ваших рішень ті, які ви хотіли б змінити?`

`Які біблійні герої зробили неправильний вибір і які уроки ми можемо засвоїти, беручи до уваги їхні помилки? Як вплинув помилковий вибір на їхні сім’ї?`

`Чим сильніше ми шкодуємо про неправильні рішення, тим ціннішим є для нас Євангеліє. На які біблійні обітниці ви покладаєтеся, коли відчуваєте провину за свої помилки?`

`Якби у вас попросили поради щодо укладення шлюбу, що б ви порадили і чому? На які принципи ви можете вказати в Слові Божому, щоб допомогти іншим прийняти це важливе рішення?`