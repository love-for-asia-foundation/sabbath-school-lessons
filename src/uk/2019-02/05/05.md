---
title:  Ліпше жити на даху?
date:   01/05/2019
---

`У яких випадках книга Приповістей вдається до гумору, коли йдеться про неприємні моменти спільного побуту? Див. Прип. 21:9, 19; 27:15, 16. Який ефект справляє цей гумор?`

Низка біблійних віршів показує, як ми ставимося одне до одного при близькому спілкуванні. Ці тексти легко й дотепно відкривають суть, як, наприклад, вірш про неуважність друга, який співає «пісні серцю засмученому» (Прип. 25:20), або вірш про людину, яка з раннього ранку будить свого товариша гучними благословеннями (див. Прип. 27:14). Дружини, які читають тексти про сварливих жінок, можливо, захочуть додати висловлювання і про чоловіків! Вони можуть заперечити, що висловлювання про жінок лише ускладнюють проблему, а чоловіки, які розділяють відповідальність за домашню атмосферу, так само можуть влаштовувати суперечки та скандали.

Радісне серце допомагає. Почуття гумору важливе в сімейному житті. Гумор змащує механізм життя, допомагаючи зменшити стреси і занепокоєння. «Серце радісне добре лікує, а пригноблений дух сушить кості» (Прип. 17:22). Книга Приповістей застосовує ці ліки й іноді дозволяє нам посміятися над тим, що нас дратує або позбавляє спокою. Усміхнувшись, можливо, ми легше говоритимемо про ті звички або поведінку, які нас дратують. З іншого боку, гумор недоречний, коли ми намагаємося з його допомогою втекти від проблем, що потребують серйозної уваги.

Підвищена температура може бути симптомом хронічної інфекції. Сварки, бурчання і докори можуть свідчити про те, що в одного або кількох членів сім’ї є придушений гнів, який, можливо, пов’язаний із проблемами у взаєминах. Людина, яка скаржиться, намагається компенсувати тиск, контроль і небажання свого партнера спілкуватися. Якщо інфекція буде усунена, симптоми зникнуть. У сім’ях, замість того щоб уникати проблем або свого супутника життя, подружжя, керуючись любов’ю до Господа і відданістю одне одному, ділиться своїми потребами і почуттями, знаходить причину свого гніву й усуває її.

`Чому для сім’ї важливий сміх? Як можна застосовувати його на благо і як можна спотворити й використовувати його на зло? Поділіться своїми відповідями в класі.`