---
title:  Мудрі слова для сімей
date:   27/04/2019
---

### Біблійні тексти для дослідження
Прип. 5:3-14; Матв. 19:5; 1 Кор. 7:3, 4; Прип. 13:22; 14:26; 17:22; 23:13; 31:10-31.

> <p>Пам’ятний вірш</p>
> «Надійся на Господа всім своїм серцем, а на розум свій не покладайся! Пізнавай ти Його на всіх дорогах своїх, і Він випростує твої стежки» (Прип. 3:5, 6).

Усі ми народилися від матері й батька, як би не склалися наші взаємини з ними в майбутньому. Деякі люди не мають власної сім’ї, крім тієї, у якій вони виросли, і задовольняються товариством рідних братів, сестер та інших родичів.

Якою б не була наша ситуація, на якому б життєвому етапі ми не перебували, книга Приповістей містить безліч настанов, тем і мудрих висловів для нас. У ній ідеться і про сімейні стосунки. Книга Приповістей – це сімейний документ, у якому батько ділиться зі своєю дитиною секретом благочестивого життя. Подібно до листа батька до своєї дитини, яка поїхала на навчання, стала жити окремо або влаштувалася на роботу в іншому місті, книга Приповістей містить батьківське повчання синові: «Послухай, мій сину, напучення батька свого, і не відкидай науки матері своєї» (Прип. 1:8). Книга Повторення Закону закликає батьків наставляти наступне покоління. Саме цю функцію виконує книга Приповістей. У словах земного батька ми чуємо голос Небесного Отця, що закликає нас навчатися.