---
title:  Місіонерська історія
date:   03/05/2019
---

#### Дитина зараз народиться!
_Ендрю Мак-Чесні_

Лікар почула суботню проповідь про місіонерську роботу в містах і попросила Бога в молитві дати їй можливість послужити Господу і людям. Незабаром після цього вона прийняла пологи на стоянці офісу всесвітньої Церкви адвентистів сьомого дня в США.

Лікар Івет Росс Хеброн допомогла народитися на світ здоровому хлопчику в автомобілі, у якому подружжя поспішало до лікарні. Утім, вони заблукали і потрапили на місце паркування в Сілвер-Спрінг. Івет упевнена, що Господь керував тими подіями.

«У відповідь на наші молитви Господь послав чудову можливість послужити Йому!» —зізнається вона.

Івет почала молитися про те, щоб випала нагода послужити Господу, після проповіді президента Адвентистської церкви Теда Вільсона під час річної наради Генеральної Конференції 2017 року. Керівник Церкви закликав подвоїти зусилля щодо поведінки людей у містах і говорив про потребу в лікарях та інших фахівцях у галузі охорони здоров’я, здатних привести до Бога жителів мегаполісів.

Через п’ять днів після проповіді Івет з чоловіком проїжджали повз офіс церкви, як раптом побачили чоловіка, який вискочив з машини і відчайдушно бігав навколо неї. Опустивши скло, Івет почула, як він плаче і кричить: «Дитина зараз народиться!» Потім вона почула крики майбутньої матері в машині.

«Ми з чоловіком відразу ж кинулися до них!» — розповідає вона.

Через лічені хвилини народився малюк. Поки Гарольд телефонував медикам, батько розв’язав шнурки на черевиках і знайшов у машині ножиці. Дотримуючись вказівок Івет, він обв’язав пуповину і перерізав її.

Івет загорнула малюка в ковдру, принесену зі своєї машини, і переконалася, що він дихає і з ним усе гаразд. Підійшла охорона офісу Генеральної Конференції, щоб забезпечити порядок на парковці. Незабаром приїхали лікарі й відвезли матір і дитину до лікарні.

Наступного дня Івет відвідала молоду маму в медичному закладі і знову взяла малюка на руки. Мама схвильовано розповіла медсестрам, що Бог послав ангела допомогти їй на парковці.

«Я не знаю, звідки вона з’явилася! — дивувалася молода жінка. — Я просто подивилася вгору, і там з’явилася вона». Івет не сумнівається: те, що трапилося на стоянці, було відповіддю на її молитву.