---
title:  Любити жінку твоїх юних літ
date:   28/04/2019
---

`Перерахуйте проблеми і наслідки, пов’язані з інтимним зв’язком до шлюбу або поза шлюбом, показані в Прип. 5:3-14.`

Благочестива людина зберігає (якщо не одружилася) і береже (якщо одружилася) свою глибоку прихильність та інтимну близькість для шлюбу. Книга Приповістей звертається до чоловіків, але та сама ідея щодо жінок виражена в книзі Пісня над піснями (див. П. Пісень 4:12-15). Привабливість незаконної любові слід зіставити з жахливими наслідками цього гріха. У випадкових сексуальних зв’язках немає місця посвяченню, і тому справжня душевна близькість у них неможлива. Люди витрачають матеріальні, фізичні й емоційні ресурси. Найголовніше – кожен несе відповідальність за свій вибір перед Богом.

Сексуальна близькість, один з найбільших дарів Бога людству, є винятковим привілеєм шлюбу (див. Матв. 19:5; 1 Кор. 7:3, 4; Євр. 13:4). У Приповістях образ цілющого повноводного джерела символізує приємність і задоволення люблячого подружжя. У разі невірності, навпаки, людина пожинає гіркі наслідки. Фраза «жінку твоїх юних літ» (Прип. 5:18) показує, що, навіть старіючи, подружжя все ще посвячене одне одному. І чоловік завжди «впивається» коханням своєї дружини (див. Прип. 5:19).

Сексуальні інстинкти людини, що перебуває в гріховному стані, можуть далеко відвести її від Божого призначення сексуальності. Однак Бог також дав людині здатність мислити й вибирати. Якщо постійно не боротися зі спокусами, вони можуть полонити людину. Тверда прихильність до Божественного задуму щодо сексуальності в шлюбі здатна запобігти незаконним інтимним стосункам. Дотримання Божої волі в цьому питанні не тільки розсудливе, але й приносить рясні благословення.

`Дізнавшись, що хтось намагається подолати сексуальні спокуси, які загрожують зруйнувати шлюб, яку пораду ви б дали цій людині?`