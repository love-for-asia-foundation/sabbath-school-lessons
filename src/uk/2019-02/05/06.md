---
title:  Воістину багата дружина
date:   02/05/2019
---

`Останній розділ книги Приповістей містить похвалу чеснотній дружині. Перерахуйте характеристики і риси, що гідні хвали. Див. Прип. 31:10-31.`

Описана поетичною мовою дружина особлива, як і сама поезія. Кожен вірш від Прип. 31:10 і до кінця розділу починається з однієї з 22 літер єврейського алфавіту. Така повага до гідної дружини свідчить про те, що навіть усього єврейського алфавіту ледве вистачило, щоб віддати їй належну хвалу!

У книзі Приповістей ідеться про важливість правильного вибору дружини, і ці слова перегукуються з висловом рабина: «Дім людини – його дружина». «Жінка чеснотна - корона для чоловіка свого, а засоромлююча – мов та гниль в його костях» (Прип. 12:4). В останньому розділі книги Приповістей в один ідеал зібрані різноманітні навички: виробництво одягу, купівля нерухомості, сільське господарство, догляд за будинком та управління фінансами. Крім усього іншого, гарна дружина старанно дбає про свою родину, яка її любить і хвалить.

Цілком очевидно, що кожна жінка не матиме всіх цих численних талантів, і їхня наявність не є критерієм, згідно з яким чоловіки повинні оцінювати своїх дружин. Напевно, описуючи ці здібності та риси, книга Приповістей відзначає ті з них, які є найважливішими й універсальними як для жінок, так і для чоловіків: надійність, співчуття, обов’язковість, вірність, доброта і працелюбність. Секрет такого життя, згідно Прип. 31:30, полягає в тому, що людина боїться Господа.

У Прип. 31:10 слово «чеснотна» означає «гідна», «сильна», «діяльна» або «здатна». Воно має спільний корінь зі словом «багатство» в Псал. 62:11. Боаз дякує Рут, називаючи її «чеснотною» (Рут 3:11). У Прип. 31:10 проводиться паралель з «перлами». Істинне багатство – це благородний характер, цілісність і страх Господній. Цінність цих якостей значно перевищує цінність коштовних каменів.

`Чи знаєте ви таких доброчесних жінок, які вплинули на ваше життя? Як би ви розширили список особистих якостей, чеснот і навичок благочестивих жінок?`