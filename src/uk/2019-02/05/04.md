---
title:  Виправлення з любов’ю
date:   30/04/2019
---

`Що сказано в книзі Приповістей про важливість дисципліни і наставлення дитини? Прип. 10:17; 23:13, 14; 29:1, 15.`

Батьки іноді дисциплінують своїх дітей, щоб показати їм неприйнятність тієї чи іншої поведінки, карають за непослух або навіть висловлюють своє обурення. Однак який Божий задум щодо дисципліни цих юних членів Його сім’ї? Книга Приповістей говорить про дисципліну в контексті надії на майбутнє (див. Прип. 19:18). Віруючі батьки знають, що діти мають гріховну природу. Тому тільки одна сила може допомогти їм – Сам Христос (див. Е. Уайт. Виховання, с. 29). Завдання християнського виховання, включно з дисципліною, полягає в тому, щоб привести дітей до Бога.

Підтримувати тендітний паросток. Християнська дисципліна розглядається не як покарання, не як прояв влади, а як покаяння і виправлення. План Бога полягає в тому, щоб люблячі батьки, знаючи згубну силу гріха, спрямовували своїх дітей до Христа. Турботливі батьки наставляють своїх дітей доброзичливо і твердо, стримуючи і скеровуючи їх у ранні роки, як і садівник доглядає за посадженим деревом, доти, доки в них не виробиться самоконтроль і молоді люди не почнуть довіряти Господу та слідувати Божественному Плану спасіння, зростання й досягнення зрілості.

`Яка вістка для батьків міститься в Прип. 13:24; 23:13, 14?`

У деяких віршах щодо виховання дітей згадується слово «різка» (євр. _шебет_). У християнській літературі про виховання дітей зазначається, що використання різки має ту саму мету, для якої Небесний Пастир використовує жезл, – щоб спрямовувати свою паству (Псал. 23:4). Слово Боже часто вказує на засоби, необхідні для виправлення наших дітей. Потрібно терпляче навчати їх, незмінно подавати їм приклад, спілкуватися з ними і підтримувати довірливі взаємини (див. П. Зак. 11:18, 19). Для дитини життєво необхідно відчувати, що батьки люблять її, тільки тоді дисципліна матиме бажаний ефект, виконуючи одночасно виправну й рятівну функції (див. Прип. 13:24).

`Якщо дисциплінування втратило своє призначення як надмірно суворе або неправильно витлумачене, яким чином батьки можуть налагодити взаємини з дітьми?`