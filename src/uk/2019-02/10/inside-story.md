---
title:  Місіонерська історія
date:   07/06/2019
---

#### Оплата молитвою
_Ендрю Мак-Чесні_

Чомбе Сімілла відрахували з Університету Замбії. Він заборгував дев’ять тисяч замбійських квач (близько 900 доларів США) і не мав уявлення, де взяти цю суму.

Але Чомбе не збирався здаватися. Він мав отримати ступінь бакалавра в державному університеті і паралельно викладав у середній школі Русангу ‒ адвентистському навчальному закладі в Замбії.

Чомбе підходив до різних людей із проханням позичити грошей. Намагався продати свою машину. І, звичайно ж, молився Богу, щоб Той допоміг розв’язати проблему.

Він пішов до банку в Монза, щоб подати заявку на отримання кредиту. Однак незадовго до цього банк перестав надавати кредити.

Коли Чомбе вийшов з будівлі банку на вулицю, його покликав приятель:

‒ Чи можу я взяти напрокат твій автомобіль на 21 день?

Чомбе здивовано підняв очі.

‒ До одного білого чоловіка приїжджає на канікули донька, ‒ пояснив приятель. ‒ Він хоче влаштувати їй подорож країною і попросив мене знайти міцну машину. Думаю, твоя якраз підійде.

‒ Це мій шанс! ‒ сказав Чомбе. ‒ Що я повинен робити?

‒ Просто відвези машину на автомийку! ‒ сказав друг.

Чомбе ретельно вимив машину і зустрівся з білим чоловіком, який кілька місяців жив у друга на фермі в Монза. Він сказав, що хоче влаштувати своїй дорослій доньці тур Замбією і запропонував 12 тисяч квач, аби взяти напрокат автомобіль на 21 день. Сума була достатньою, щоб придбати старий автомобіль.

«Я не міг у це повірити!» ‒ розповів Чомбе.

Чоловік хотів узяти автомобіль наступного дня, у суботу. Хоча Чомбе мав потребу в грошах, він відмовився, не бажаючи займатися справами в суботу.

«Ні, ми не можемо зустрітися в суботу!» ‒ відповів він, молячись про себе, щоб чоловік не передумав. Той погодився забрати машину в неділю і відразу вручив Чомбе 11 тисяч квач.

Чомбе відразу ж відклав десятину і пішов до університету, аби сплатити свій борг. Його відновили в навчальному закладі, і 2016 року він закінчив навчання.

Тепер Чомбе вірить у силу молитви більше, ніж будь-хто.

«Будьте терплячими і довіряйте Господу! ‒ радить 37-річний Чомбе. ‒ Ви можете докладати неймовірних зусиль, але Бог знає ваші потреби. Його допомога надходить завжди вчасно!»

Місія Русангу, де розташована середня школа, була створена завдяки місіонерським принесенням на початку 1900 р. Дякуємо вам за місіонерські пожертвування!