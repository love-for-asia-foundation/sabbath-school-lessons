---
title:  Деякі принципи шлюбу
date:   03/06/2019
---

Шлюб, як і субота, був подарований людству Богом ще в Едені. І ми, адвентисти сьомого дня, знаємо, як сильно ворог людських душ перекрутив обидві ці постанови. Навіть ідеальні шлюби не застраховані від конфліктів.

Нижче наведено кілька принципів, які можуть допомогти парам розв’язувати проблеми.

`Прочитайте Ефес. 1:7. Якого важливого принципу необхідно дотримуватися в шлюбі?`

Необхідно навчитися прощати, особливо якщо ваш чоловік/дружина не заслуговує прощення. Кожен може пробачити того, хто заслуговує на це. Це навіть складно назвати прощенням. Справжнє прощення – це прощення тих, хто цього не заслуговує. Господь простив нас через Ісуса Христа, і ми повинні чинити так само. Інакше наш шлюб, навіть якщо нам вдасться його зберегти, лише завдасть страждань.

`Прочитайте Римл. 3:23. Про який принцип ідеться?`

Необхідно визнати, що ви перебуваєте в шлюбі з грішником – людиною, на емоційне, фізичне і духовне життя якої гріх наклав свій відбиток. Прийміть недоліки свого чоловіка/дружини й моліться про них. Можливо, вам доведеться жити з цими недоліками, але не потрібно зосереджуватися на них, інакше вони здаватимуться нестерпними. Якщо святий і досконалий Бог через Христа приймає нас такими, якими ми є, то хіба ми, несвяті й недосконалі, не повинні чинити так само з нашим супутником життя?

`Прочитайте Филп. 2:4-8. Про який важливий принцип ідеться в цих віршах і як він може допомогти нам не тільки в шлюбі, але й у всіх конфліктах?`