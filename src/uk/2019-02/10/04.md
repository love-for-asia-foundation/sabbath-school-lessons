---
title:  Роль гніву в конфлікті
date:   04/06/2019
---

Хто з нас не гнівався? Ситуація ускладнюється, якщо цей гнів спрямований на члена сім’ї. Відмова пробачити й обурення можуть перетворитися на отруту, яка завдасть сильного болю та страждань усім членам родини.

`Прочитайте Ефес. 4:26, 27 і Екл. 7:9. Як ми можемо виробити правильне розуміння гніву як емоції та гніву як гріха? У чому полягає різниця?`

`Про що йдеться в Якова 1:19, 20? Чому важливо дотримуватися цих слів, особливо у взаєминах із членами сім’ї, чиї вчинки, погляди та слова змушують нас гніватися?`

Якщо вас щось дратує, не дозволяйте цьому нависати над вашим життям грозовою хмарою, почерпніть із ситуації позитивні уроки. Моліться за тих, хто завдає вам болю й ображає вас, вибачте їх і станьте для них благословенням. Спочатку це буде нелегко, але коли ви приймете рішення і будете його дотримуватися, Бог подбає про все інше.

Іноді корінь гніву сягає сімей, у яких ми виросли. Незадоволені люди часто зростають у незадоволених сім’ях. Вони навчаються на прикладі своїх близьких і так само поводяться у власному житті, передаючи аналогічну модель поведінки своїм дітям. Час від часу гнів може бути наслідком незадоволених потреб або ревнощів (заздрості), як у випадку з Каїном, який убив брата.

У вас може бути вагома причина для гніву, але це не привід руйнувати все на своєму шляху. Не заперечуйте свій гнів і не намагайтеся його виправдати. Замість цього попросіть Бога допомогти вам упоратися з ним. Апостол Павло дає нам добру пораду: «Не будь переможений злом, але перемагай зло добром» (Римл. 12:21).

`У житті кожної людини є те, що її дратує. І в деяких випадках негативна реакція цілком виправдана. Як ми можемо з Божою допомогою не дозволити гніву зробити нас і наших близьких нещасними?`