---
title:  Конфлікт
date:   02/06/2019
---

`Прочитайте Матв. 7:5 і Прип. 19:11. Які два важливих принципи можуть допомогти нам уникнути конфліктів з іншими?`

Автор книги Приповістей робить дуже проникливе спостереження: «Почин сварки – то прорив води, тому перед вибухом сварки покинь ти її!» (Прип. 17:14). Якщо конфлікт уже розпочався, погасити його неймовірно складно. Згідно з Римл. 14:19, конфлікту можна уникнути, прагнучи робити те, що потрібне для миру і взаємного збудування. Наскільки важливі ці принципи для гармонії та злагоди в родині?

Іноді, коли ви визнаєте свою відповідальність у конфлікті, це сприяє пом’якшенню позиції іншої сторони. Проаналізуйте, чи є сенс у цьому протиборстві. Книга Приповістей стверджує: «Розум людини припинює гнів її, а величність її – перейти над провиною» (19:11). Подумайте, чи ці розбіжності матимуть значення для вас через кілька днів або який вплив вони справлятимуть через кілька років. Скільки подружніх пар сварилося через те, що сьогодні їм здається не вартою уваги дрібницею?

Щоб не дозволити конфлікту затягнутися, розмовляючи з іншою людиною, чоловіком/дружиною, дитиною, другом, співробітником, спробуйте чітко визначити питання або предмет обговорення і не виходити за його межі. Конфлікт часто загострюється, коли його справжня причина губиться серед гнівних слів і виринають старі проблеми або рани. Найкращий спосіб почати обговорення – показати свою прихильність і гарне ставлення. Нехай інша людина знає, що ви турбуєтеся і про неї, і про ваші взаємини. Розповівши про свої позитивні почуття, перейдіть до суті проблеми, намагаючись не використовувати сполучник «але». Промовляючи «але» після позитивного твердження, ви заперечуєте свої слова. Сказавши про свої почуття, вислухайте іншу людину, поміркуйте над її словами і тільки потім запропонуйте рішення, яке враховує інтереси кожного (див. Филп. 2:4, 5).

`Згадайте про конфлікти, які тепер здаються безглуздими. Як отриманий досвід може допомогти вам уникнути таких ситуацій у майбутньому?`