---
title:  Для подальшого дослідження
date:   07/06/2019
---

«Батько, котрий мало буває зі своїми дітьми і не знайомий з особливостями їхнього характеру і темпераменту, іноді буває грубим і суворим. Втрачаючи самовладання, він у пориві гніву вдається до покарання. Дитина знає це і, замість того щоб сприйняти покарання як заслужене, бунтує. Ті самі провини одного разу залишаються поза материнською увагою, іншого – вона суворо карає за них. Діти ніколи не знають, чого їм чекати, і бувають спокушувані випробовувати, як довго зможуть безкарно грішити. Таким чином сіються зерна зла; вони зійдуть і принесуть плоди» (Е. Уайт. Християнська родина, с. 295, 296).

«Сімейне вогнище має бути місцем, де зосереджуються найчистіші, найвеличніші почуття. Мир, злагоду, любов і щастя наполегливо плекайте щодня, поки ці дорогоцінні якості не оселяться в серцях членів сім’ї. Рослину любові старанно вирощуйте, інакше вона загине. Плекайте кожний добрий принцип, якщо хочете, щоб він рясно квітнув у душі. Усе, що сатана насаджує в серці, – ревнощі, заздрість, підозру, лихослів’я, нетерпеливість, упередженість, егоїзм, зажерливість і марнославство, – необхідно викорінювати. Якщо залишити в душі ці пороки, вони принесуть плоди, опоганюючи багатьох людей. О, скільки людей вирощує отруйні рослини, що занапащують душі, знищуючи дорогоцінні паростки любові» (там само, с. 198, 199).

**Питання для обговорення**

`«Бо маємо не Такого Первосвященика, Який не може співчувати нашим слабкостям, але Який подібно до нас був випробуваний у всьому, за винятком гріха» (Євр. 4:15). Як Христос поставив Себе на наше місце, щоб мати з нами близькі взаємини, так і ми повинні поводитися з нашим чоловіком/дружиною. Намагайтеся оцінювати будь-яку ситуацію або кризу не тільки з власного погляду, але й з погляду вашого чоловіка/ дружини. Подумайте про те, як він бачить цю ситуацію, як вона впливає на нього і чому він почувається саме так. Яким чином ми можемо застосовувати цей принцип у конфліктних ситуаціях?`

`Чи завжди гнів є гріхом? Обґрунтуйте свою думку.`