---
title:  Конфлікт, жорстоке поводження, влада і контроль
date:   05/06/2019
---

Іноді нерозв’язаний конфлікт і гнів можуть набути руйнівної динаміки та призвести до принизливих стосунків. Насильство може мати різні форми – фізичні, словесні, емоційні, психологічні, сексуальні тощо. Проте будь-яка форма насильства суперечить головному принципу Божого Царства – принципу безкорисливої любові.

`Які важливі істини щодо взаємин викладені в 1 Івана 4:7, 8 і Колос. 3:19?`

«Чоловіки, любіть дружин і не будьте суворі до них» (Колос. 3:19). Слово «суворі» в грецькій мові означає жорстоке поводження з дружиною, що робить її життя гірким (слово, перекладене як «суворий», гр. – _пікрайно_ – буквально означає «робити гірким»), викликаючи нестерпний біль, сильну неприязнь і прояви ненависті. Павло ясно говорить, що чоловік не повинен бути ворожим або жорстоким. Емоційне, сексуальне і фізичне насильство є неприйнятним для чоловіка-християнина. Необхідно любити свою дружину. Павло також дає зрозуміти, що «любов довго терпить, любов милосердна, не заздрить, любов не величається, не гордиться, не поводиться непристойно, не шукає свого власного, не спалахує гнівом, не задумує лихого, не радіє з несправедливості, а радіє з істини; все переносить, усьому довіряє, завжди надіється, усе перетерпить» (1 Кор. 13:4-7). Жодна з якостей такої любові не допускає насильства і жорстокості в будь-якій формі.

Здорові стосунки – це ті, у яких обидва партнери відчувають себе захищеними, уміють керувати своїми негативними емоціями та вважають нормою взаємне служіння. Часто жертви жорстокого поводження відчувають себе винними, немов вони несуть відповідальність за те, що провокують свого кривдника, або наче вони заслуговують, щоб їх ображали. Кривдники можуть бути вмілими маніпуляторами й переконати жертву в її відповідальності за те, що трапилося. Істина полягає в тому, що ніхто не заслуговує жорстокого поводження, а зловмисники несуть всю відповідальність за свої рішення та вчинки.

Жертвам насильства Біблія пропонує розраду, а не почуття провини. У неконтрольованих ситуаціях люди не повинні боятися шукати допомоги в ближніх.

`На жаль, у деяких культурах заохочують жорстоке поводження з жінками. Чому християнин ніколи не повинен потурати цьому, незалежно від культурних традицій?`