---
title:  Місіонерська історія
date:   05/04/2019
---

#### Подячний журнал місіонерки
_Ендрю Мак-Чесні_

Той рік видався для Елізи Альбертс, уродженки Палмера, штат Аляска, дуже важким. Дівчина залишила перспективну роботу перукаря, поїхавши працювати як волонтер у місіонерську школу в Ебейе, на Маршаллових островах. Через три місяці після початку навчального року вона була змушена повернутися до Сполучених Штатів, оскільки вивихнула надколінок під час гри у футбол у школі.

Через чотири місяці перебування в Сполучених Штатах Еліза все ще відновлювала своє здоров’я після травми. Дівчина зрозуміла, що їй доведеться порушити дану учням обіцянку повернутися в школу до кінця року. Крім того, Еліза розлучилася з хлопцем, з яким зустрічалася довгий час.

Розчарована і збентежена, вона вирішила взяти сорокаденний піст, утриматися від світської музики, книг і фільмів і зануритися в читання Біблії і праць Еллен Уайт. Тоді Еліза й почала вести подячний журнал.

«Я хотіла нарахувати тисячу подарунків від Бога!» — розповідає дівчина. Щоденні записи в журналі радості почалися з подяки за чисту воду і сонячне світло, що проникає крізь вікно. Продовжуючи писати, вона згадувала слова апостола Павла: «Завжди радійте» (1 Сол. 5:16).

Одного разу Еліза помітила мурах у мисці своєї собаки й подумала: «Як огидно! Ненавиджу мурах!» Потім вона згадала про подячний журнал радості і, спостерігаючи за діяльністю цих комах, здивувалася їхній наполегливості, командній роботі та здатності нести вантаж значно більшого розміру за них самих.

У своєму журналі Еліза написала: «Я дякую Богові за мурах! З Господом ми можемо зробити те, що самим нам не під силу».

Дівчина знаходила привід для радості і в інших неприємних обставинах. Коли хтось критикував її, вона писала: «Дякую, Господи, за цю критику, бо вона спонукає мене рухатися вперед і наближатися до Тебе!»

Еліза подякувала Богові за вивихнутий надколінок, усвідомивши, що через цю травму Він зміцнив її розумово і фізично.

Елізі 21 рік. Вона повернулася до Ебейе, де працює вчителем другого класу. Дівчина зробила запис у подячному журналі, коли захворіла на грип, епідемія якого спалахнула на острові.

Втративши через хворобу голос, вона написала в журналі: «Хвала Богу, тому що тепер я можу краще чути своїх дітей!»

Частина пожертвувань тринадцятої суботи другого кварталу 2018 року допомогла школі адвентистів сьомого дня в Ебейе зробити ремонт у класних кімнатах. Дякуємо вам за місіонерські пожертвування!