---
title:  Взаємини
date:   04/04/2019
---

Біблія – це книга взаємин. Бог створив нас, щоб ми будували стосунки з іншими людьми. Жоден з нас не живе в повній ізоляції. Навряд чи хтось із нас з’явився на світ без сторонньої допомоги. Навіть після народження ми потребуємо, аби про нас дбали, принаймні до певного віку, починаючи з якого ми теоретично могли б існувати незалежно. І навіть якби це було можливо, чи багато хто з нас захотів би жити цілком автономно? Більшість із нас має потребу в спілкуванні з іншими людьми. Хоч домашні тварини, такі як собаки, можуть бути чудовими супутниками, найглибші й серйозні взаємини формуються саме між людьми. Тому не дивно, що сім’я і сімейні стосунки настільки важливі для нашого існування.

Оскільки більшість із нас майже постійно взаємодіє з іншими людьми, ці взаємини вносять корективи в наше життя. Це обопільний вплив. Люди впливають на наше життя, а ми – на їхнє. Усвідомлюємо ми це чи ні (найчастіше ні), цей взаємний вплив може бути або на добро, або на зло. Тому важливо завжди займати активну позицію, аби справляти безперервний сприятливий вплив на інших, особливо на членів наших сімей.

`Прочитайте Римл. 15:7; Ефес. 4:2, 32; 1 Сол. 3:12; Якова 5:16. Як вони радять нам чинити в наших взаєминах з іншими людьми?`

У цих віршах простежується простий принцип. Якщо ми будемо ставитися до інших шанобливо, співчутливо і по-доброму, то справлятимемо на них позитивний вплив, можливо, навіть зможемо змінити їхнє життя на краще. Ми маємо привілей силою Святого Духа поліпшувати життя людей, як це робив Ісус. Ми повинні пам’ятати, що наш вплив буде або позитивним, або негативним, яким би незначним він не здавався. І особливо він помітний у наших сім’ях.

`Зверніть увагу на два твердження Ісуса в Луки 11:34 і Марка 4:24, 25. Що вони повідомляють про важливість взаємодії з іншими людьми?`