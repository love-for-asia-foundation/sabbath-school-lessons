---
title:  Перетворення
date:   03/04/2019
---

Люди часто стають рабами своїх звичок. Справді, ми звикаємо до чогось і чим старшими стаємо, тим складніше нам змінити свої звички.

Змінитися нелегко. Скільки дружин протягом багатьох років скаржаться: «Я намагалася змінити свого чоловіка, але марно»? Проте Бог зайнятий нашим перетворенням, поступово змінюючи наш характер. Це і є суть Плану спасіння: Бог робить нас новими людьми в Господі.

`Яка докорінна зміна відбулася із Савлом із Тарса і як це сталося? Див. Дії 8:1, 3; 9:1-22; Гал. 1:15-17.`

«Цілковито підкорившись викривальній силі Святого Духа, він зрозумів свої помилки і визнав широту вимог Божого Закону. У минулому гордий фарисей, упевнений, що виправдовується своїми добрими вчинками, тепер схилився перед Богом у покорі й дитячій простоті, визнаючи власну недостойність та благаючи зарахувати йому заслуги розп’ятого і воскреслого Спасителя. Савло прагнув до повної єдності з Отцем і Сином. Палко бажаючи отримати прощення й милість, він підносив до престолу благодаті ревні прохання.

Молитви розкаяного фарисея не були марними. Під впливом Божественної благодаті найпотаємніші думки й почуття його серця зазнали зміни; його оновлене єство перебувало в повній згоді з вічною волею Бога. Христос і Його праведність стали для Савла дорожчими за весь світ» (Е. Уайт. Дії апостолів, с. 119, 120).

Навіть якщо наші історії навернення не такі драматичні, як історія Савла, Господь діє і в нашому житті, бажаючи перетворити нас на тих, ким ми повинні бути. Безперечно, цей процес може бути довгим, і часом навіть не віриться, що ми колись змінимося. У такі миті важливо звертатися по допомогу до двох біблійних текстів.

`Прочитайте Филп. 1:6 і Римл. 8:1. Які дві великі обітниці містяться в цих текстах і як вони співвідносяться в досвіді християнина?`