---
title:  Несподіванки
date:   02/04/2019
---

`Прочитайте Йова 1:13-19; 2:7-9. Що сталося з Йовом? Яким чином його досвід відображає те, що рано чи пізно відбувається з усіма нами?`

Грецький філософ Геракліт сказав: «Усе тече, усе змінюється». Коли здається, що все гаразд, інколи трапляється несподіване – утрата роботи чи хвороба, пожежа, стихійне лихо чи нещасний випадок.

Безумовно, не всі зміни є негативними. Можливо, підвищення на посаді сприятиме зростанню добробуту. А може, ви зустрінете того, хто стане вашим чоловіком чи вашою дружиною. Однак спокійний ритм нашого життя може будь-якої миті перерватися, а все, що ми побудували, – зруйнуватися.

Йов, звичайно, не очікував нового сезону у своєму житті. Біблія описує його як чоловіка, який був «невинний та праведний, і він Бога боявся, а від злого втікав» (Йова 1:1). Ми також знаємо, що він був одружений, мав сім синів і трьох доньок і був дуже багатий (Йова 1:2, 3). Проте потім у його житті було шість великих втрат: втрата майна, робочої сили, дітей, здоров’я, підтримки дружини і допомоги друзів. Його світ перевернувся, сімейне життя було спустошене.

Йова спіткало велике нещастя, та хто з нас не зазнавав несподіваних бід? Раптово і безповоротно наше налагоджене життя і життя нашої родини докорінно змінюються.

У цьому немає нічого нового. Авель, імовірно, не думав, що його можуть убити, а Йосип не очікував, що його продадуть у рабство до Єгипту. В обох випадках члени сім’ї стали зрадниками, і в обох історіях відбулися події, які суттєво вплинули на всіх героїв.

У Писанні є безліч прикладів, як унаслідок несподіваних подій життя окремої людини та її сім’ї докорінно змінилося.

`Як ваша віра допомогла вам вистояти у випробуваннях, які несподівано порушили звичний ритм вашого життя?`