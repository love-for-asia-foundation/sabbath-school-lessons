---
title:  Відроджуючи віру першого покоління
date:   12/06/2019
---

`Яка криза віри була в Ізраїлі після смерті Ісуса Навина і представників його покоління? Див. Суд. 2:7-13.`

Дослідження того, яким чином цінності й переконання в таких організаціях, як церква, передаються наступним поколінням, показують, що їхні засновники відрізняються вірністю своїм переконанням. Їм першим довелося їх відстоювати. Через одне або два покоління багато хто втрачає з поля зору цінності й важливі принципи. Вони можуть належати організації за звичкою, що в наступних поколіннях має тенденцію перетворюватися на традицію. Того вогню, яким горіли основоположники, уже більше немає.

`Як ви розумієте вислів: у Бога немає внуків, тільки діти? Див. Івана 1:12, 13; 3:7; 1 Івана 5:1.`

Щоб передати духовні цінності наступним поколінням, християни старшого віку розповідають молоді про свої переконання. Однак особиста віра та знайомство з переконаннями батьків або віровченням Церкви – не те саме. Бути християнином – це більше, ніж належати до організації, яка має свою історію і доктрини. Справжня віра не є генетичною характеристикою або чимось, що природно передається від одного покоління до іншого. Кожен має потребу в особистому пізнанні Христа. Батьки не можуть зробити цього замість своїх дітей. Церква загалом і батьки зокрема повинні зробити все від них залежне для створення атмосфери, що дозволяє молодим людям зробити правильний вибір. Однак у результаті покоління буде або врятоване, або втрачене через особисте ставлення кожної людини до євангельського світла.

`Джо, залишивши атеїзм і переживши дивовижний досвід навернення, приєднався до Церкви адвентистів сьомого дня. Незабаром він одружився з жінкою, яка належала до його Церкви. У них з’явилися діти, яких він виховав у вірі. Одного разу, розмірковуючи про духовний стан своїх дітей, він сказав: «О, якби мої діти пережили те, що пережив я!» Що б ви порадили йому?`