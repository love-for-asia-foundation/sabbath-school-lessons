---
title:  Твердо дотримуйтеся доброго
date:   09/06/2019
---

У міру того як Євангеліє охоплює всю земну кулю, християни стикаються з різними традиціями і звичаями, багато з яких стосується сім’ї та суспільних взаємин. Для християн-місіонерів одне з головних питань полягає в тому, як потрібно ставитися до різних культурних норм, зокрема щодо сімейних стосунків, до норм, які можуть змусити когось ніяковіти?

`Прочитайте Дії 10:1-28, 34, 35. Чого ми можемо навчитися щодо того, як долати свої внутрішні бар’єри й упередження, маючи справу з іншими культурами?`

Христос помер за гріхи кожної людини, де б вона не жила. Багато людей просто ще не дізналося про цю велику істину. Нести цю вістку, закликаючи світ відгукнутися, – це і є євангельська місія християн. Оскільки Сам Бог справедливо ставиться до людини, то і християни мають ставитися до людей з повагою і чесністю, даючи їм можливість прийняти Благу вістку.

`Яких висновків дійшли ранні християнські місіонери щодо сповіщення Євангелія іншим культурам? Який основний принцип викладений у цих текстах? Дії 15:19, 20, 28, 29; 1 Кор. 2:2; 1 Сол. 5:21, 22.`

Незважаючи на те, що культура народу часто свідчить про грішний моральний стан людей, у ній також можуть зберігатися вірування, які не суперечать Слову Божому і навіть корисні в справі Євангелія. У багатьох частинах світу в сім’ї та суспільстві високо цінують близькі стосунки. Християни можуть підтримувати і зміцнювати те, що є благом і відповідає біблійним принципам.

Водночас не слід іти на компроміс, поступаючись Божою істиною. Історія Церкви, на жаль, показує, як компроміс і пристосування до світу призвели до формування псевдохристиянських вірувань, проголошених як істинне християнство. Сатана претендує на те, аби бути богом цього світу, і успішно поширює хибні погляди. Однак Ісус спас цей світ, і Його Дух веде Божих послідовників до повної істини (див. Івана 16:13).

`Проаналізуйте: наскільки ваша віра сформована культурними традиціями і наскільки – біблійними істинами? Як їх можна відрізнити? Поділіться своїми відповідями в класі.`