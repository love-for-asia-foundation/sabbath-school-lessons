---
title:  Вісники двадцять першого століття
date:   13/06/2019
---

У своїй широко відомій парафразі Біблії Юджин Петерсон замість біблійного терміна «Євангеліє» використовує слово «Вістка». Євангеліє про Ісуса – воістину Вістка, якої все ще потребує світ. Християнські родини, у якій би культурі вони не жили, покликані ділитися Божою вісткою з людьми.

`Як би ви охарактеризували «Вістку», використовуючи наведені вірші? Див. Матв. 28:5-7; Івана 3:16; Римл. 1:16, 17; 1 Кор. 2:2; 2 Кор. 5:18-21.`

Першою новиною, яка поширилася всюди, була вістка про воскресіння Христа. Сьогодні християнські родини також поширюють її, проголошуючи: «Він устав із мертвих» (Матв. 28:7). Реальність воскресіння Христа підтверджує істинність усього, що Він говорив про Себе, Бога, Його любов до грішників, про прощення і непохитність обітниці вічного життя через віру в Нього.

Любити Євангеліє. Слово Боже свідчить про те, як Євангеліє змінило життя перших послідовників Христа. Вони відкривають свої будинки для вивчення Біблії; вони їдять і моляться разом; діляться матеріальними засобами, піклуються одне про одного. Цілі родини приймали євангельську вістку. Однак чи стали ці люди бездоганними за одну мить? Ні. Чи були між ними конфлікти і розбіжності? Звичайно. Однак вони все-таки змінилися. Ці люди визнавали свою потребу в Богові й одне в одному, віддавали перевагу єдності й гармонії в домах і церквах, намагаючись втілити в життя Гефсиманську молитву Ісуса (див. Івана 17:20-23). Вони сміливо свідчили одне одному і невіруючим, наражаючи життя на небезпеку заради своїх переконань.

Такий самий досвід повинні здобути і ми. Навіть у наш час упередженого ставлення до релігійних питань люди, захоплено розповідаючи про щось, привертають увагу слухачів. Дух прагне наповнити людські серця захопленням Євангелієм. Коли Блага вістка особисто для вас стане настільки ж благою, наскільки вона представлена такою в Слові, ваше свідчення неможливо буде зупинити.

`Які зміни необхідні вашій родині, аби краще проголошувати вістку, якою ми покликані ділитися з ближніми?`