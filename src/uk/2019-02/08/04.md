---
title:  Радість і відповідальність батьківства
date:   21/05/2019
---

`Прочитайте Псалом 127. Яка головна думка цього короткого псалма? Які важливі принципи нам слід засвоїти?`

Бажаючи приготувати свою улюблену страву, ви дотримуєтеся рецепту. Якщо ви додасте всі необхідні інгредієнти і зробите все правильно, найчастіше отримаєте бажаний результат. Виховання не схоже на приготування їжі. Немає двох однакових дітей, і навіть якщо ви виховуєте дитину так само, як інших дітей, вони можуть виявитися зовсім різними. Ці відмінності можуть бути обумовлені статевими відмінностями, черговістю появи на світ, темпераментом і безліччю інших причин.

Божий намір полягає в тому, аби батьки скеровували своїх дітей і навчали їх любити Його і коритися Йому (див. П. Зак. 6:4-9; Псал. 78:5-7). Господь говорить батькам: «Привчай юнака до дороги його» (Прип. 22:6), щоб їм потім не довелося на кожному кроці опікати своїх дітей і побоюватися неправильних рішень.

Ми хочемо, щоб наші діти з милих, беззахисних малюків перетворилися на самостійних та успішних дорослих, тому наш головний обов’язок полягає в тому, щоб вони познайомилися з Богом, полюбили Його і навчилися Йому служити. Як батьки, ми можемо наслідувати план духовного розвитку дітей, викладений у Повторенні Закону 6. У ньому містяться чотири важливих приписи: визнавати Господа своїм Богом (див. П. Зак. 6:4), щиро любити Його (див. П. Зак. 6:5), дорожити його Словом (див. П. Зак. 6:6) і ділитися з нашими дітьми своїми знаннями про Нього (див. П. Зак 6:20-23).

У 6 розділі книги Повторення Закону йдеться про два важливих принципи. По-перше, це принцип «навчай-говори» (П. Зак. 6:7). Повчання належить до формального [що проводиться за заздалегідь встановленим планом] навчання, а розмова – до неформальних настанов. В обох випадках біблійна істина проголошується на рівні взаємин батька і дитини. Формальне навчання може відбуватися і під час сімейного поклоніння, коли ми разом вивчаємо Слово Боже. Неформальне навчання має довільний характер і відіграє ще важливішу роль. Життєві ілюстрації можуть стати ефективним засобом для того, щоб поділитися біблійною істиною (див. Бут. 18:19).

Другий принцип – «прив’яжеш-напишеш» (П. Зак. 6:8, 9). Духовна істина має проявлятися в наших учинках («рука») і поглядах («між очима твоїми»), а також стати частиною нашого особистого («одвірки дому») і суспільного («брами») життя. Вона має виливатися з наших сердець в наші будинки, а з наших будинків – у світ.