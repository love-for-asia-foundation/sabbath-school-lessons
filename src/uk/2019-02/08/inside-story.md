---
title:  Місіонерська історія
date:   24/05/2019
---

#### Чому я звільнився з роботи
_За словами Бо у викладі Ендрю Мак-Чесні_

Дивовижний досвід спонукав мене залишити фабрику, де я пропрацював 17 років, і повністю присвятити себе євангельській роботі в Китаї.

Коли мені було 39 років, мій син захотів вступити до професійного училища, щоб стати токарем. Проте трирічне навчання коштувало 10 000 юанів. Таких грошей у нас не було.

Моя мати, адвентистка сьомого дня, запропонувала нам молитися про це. Ми молилися, утім, особливого дива я не чекав.

Почувши про цю проблему, моя сестра зв’язалася з подругою, яка працювала в цій школі, і запитала, чи може мій син подати заявку на стипендію. Її подруга, шкільний бухгалтер, відповіла, що стипендії дають тільки малозабезпеченим сім’ям, а ми не належимо до цієї категорії. Проте за її порадою мій син все ж таки подав заяву до приймальної комісії.

Тим часом моя мати, чотири сестри і я склали всі наші гроші. Коли ми пішли в школу оплатити навчання, нас зустріла знайома жінка - бухгалтер. Вона порадила моєму синові написати заяву на отримання стипендії й відразу ж віднесла її в кабінет директора.

Поглянувши на заяву, директор запитав:

‒ Якою має бути допомога цьому студенту?

‒ Такою, яку побажаєте надати! ‒ відповіла бухгалтер.

Директор написав цифру «500» на заяві.

Коли бухгалтер повернулася із заявою, я був дуже схвильований. Я не знав, що означає цифра «500», але навіть знижка в 500 юанів була б значною допомогою.

Ми взяли заяву з собою в касу.

‒ Ви хотіли б заплатити за один рік чи за всі три роки? ‒ запитала касир.

‒ За всі три, ‒ відповів я.

Касир зробила деякі обчислення й оголосила: «Загальна сума становить 2700 юанів».

Ми були здивовані, не розуміючи, що сталося і як бухгалтер отримала таку цифру. Навіть сьогодні ми не знаємо, що тоді відбулося.

До того дня моя віра в Бога була слабкою. Але після пережитого досвіду я усвідомив, що Бог піклується про нас. Я виявив бажання служити Йому всім своїм серцем. У мене небагато талантів, але я вирішив, що можу допомагати прибирати церкву або відвідувати людей.

Мені 54 роки, я наставник п’яти церков. Я відчуваю, що не гідний називатися євангелістом, але вірю, що Бог веде мене й допоможе мені виконати євангельську роботу.