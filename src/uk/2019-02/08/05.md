---
title:  Батьківство як підготовка учнів
date:   22/05/2019
---

`Прочитайте Бут. 18:18, 19 і 1 Сам. 3:10-14. Порівняйте двох батьків, про яких ідеться в цих текстах. Які були результати їхніх стилів виховання?`

Батьки відповідальні за те, щоб їхні діти стали учнями Ісуса. Деякі батьки вважають, що єдиний спосіб навчити своїх дітей і виправити їх – якомога частіше застосовувати фізичне покарання (див. Прип. 22:15; 23:13; 29:15). Такі тексти неправильно тлумачать, що призводить до жорстокого поводження з дітьми та придушення особистості. Часто це спричиняє бунт проти батьків і Бога.

Біблія навчає батьків керувати з добротою (див. Ефес. 6:4; Колос. 3:21) і наставляти дітей в праведності (див. Псал. 78:5; Прип. 22:6; Ісаї 38:19). Як батьки, ми повинні забезпечувати своїх дітей усім необхідним (див. 2 Кор. 12:14) і бути для них гарним прикладом (див. Бут. 18:19; Вих. 13:8; Тита 2:2). До нас звернений заклик розумно управляти своїм домом (див. 1 Тим. 3:4, 5, 12) і дисциплінувати своїх дітей (див. Прип. 29:15, 17), відображаючи любов Божу (див. Ісаї 66:13; Псал. 103:13; Луки 11:11).

У Біблії також є приклади неправильного виховання. Ісак і Ревека обрали собі улюбленців серед своїх синів - Ісава і Якова (див. Бут. 25:28). Пізніше Яків так само наблизив до себе Йосипа (див. Бут. 37:3). Ілій, хоч і був релігійним лідером, проте не зміг наставити своїх дітей (див. 1 Сам. 3:10-14). Самуїл, якого також виховував Ілій, виявився недосконалим батьком (див. 1Сам. 8:1-6). Цар Давид, вчинивши перелюб і замовивши вбивство, подав своїм дітям поганий приклад. Цар Манасія приніс своїх дітей у жертву ідолам і демонам (див. 2 Цар. 21:1-9), як і цар Ахаз (див. 2 Цар. 16:2-4).

Проте в Писанні також є приклади належного виховання. Мордехай був прекрасним прийомним батьком Гадассі, цариці Естер (Естер 2:7), і Йов регулярно молився за своїх дітей (Йова 1:4, 5). З усіх цих прикладів – позитивних і негативних – ми можемо почерпнути уроки для виховання дітей.

`Які уроки ми можемо засвоїти з прикладів виховання в Біблії? Яким чином ми можемо використовувати деякі з цих принципів у наших стосунках з тими, хто не є нашими дітьми?`