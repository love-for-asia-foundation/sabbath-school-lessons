---
title:  Виховання одним із батьків
date:   20/05/2019
---

Часто дітей виховує один із батьків, найчастіше – мати.

Іноді нам здається, що матері-одиначки – жінки, які зачали дитину поза шлюбом. Однак це не завжди так. Аґар змусили народити дитину від Авраама, а потім її вигнали разом з її сином (див. Бут. 16:3, 4; 21:17). Вірсавія завагітніла в результаті сексуальних дій впливової людини (див. 2 Сам. 11:4, 5). Ілля був посланий до Сарепти, щоб допомогти матері-вдові (див. 1 Цар. 17:9, 12). Коли Ісус почав Своє служіння, Йосип, Його прийомний батько, помер, залишивши Марію вдовою і матір’ю-одиначкою. «Смерть розлучила її з Йосипом, який разом з нею зберігав таємницю народження Ісуса. Тепер Марія не мала нікого, з ким могла б поділитися своїми надіями і побоюваннями» (Е. Уайт. Христос – надія світу, с. 145).

Бути батьком-одинаком – це, мабуть, одне з найскладніших завдань для людини. Багато хто стикається з матеріальними труднощами та проблемами при взаємодії з колишнім партнером. Їм бракує часу на себе або для того, щоб поспілкуватися з Богом. Цих людей хвилює питання, чи будуть вони коли-небудь знову коханими.

`Які обітниці дані всім людям (зокрема самотнім батькам) у наведених віршах? Див. Єрем. 31:25; Матв. 11:28; Єрем. 29:11; 32:27; Прип. 3:5, 6; Ісаї 43:1, 2.`

Ми як церква повинні допомагати батькам-одинакам. Яків писав: «Чиста й непорочна побожність перед Богом і Отцем – це відвідувати сиріт і вдів у їхньому горі» (Якова 1:27). А також можна додати: «...і самотніх батьків у їхніх труднощах». Допомога, яку ми можемо запропонувати, не обов’язково має бути фінансовою. Ми могли б дати їм можливість трохи відпочити, помолитися або почитати Боже Слово, забравши до себе на деякий час їхніх дітей. Ми можемо чогось навчити дітей або відремонтувати щось у будинку. Є безліч способів підтримати самотніх батьків.

`Незважаючи на те, як вони опинилися в такій ситуації, що конкретно ви можете зробити, щоб допомогти самотнім батькам?`