---
title:  Боротьба за блудного сина
date:   23/05/2019
---

`Прочитайте Прип. 22:6. Як ви розумієте цей уривок? Це гарантія, обітниця чи ймовірність?`

Іноді ви як батько робите все необхідне – навчаєте своїх дітей правильних принципів, живете згідно з вашими знаннями про Бога, влаштовуєте їх до престижної школи, регулярно відвідуєте церкву, берете участь з дітьми в місіонерській роботі, а вони залишають ту віру, у якій ви їх виховали. Біль у такому разі буває нестерпним, а турбота про спасіння дітей не залишає ані на хвилину. Не завжди винні батьки. Подорослішавши, діти несуть особисту відповідальність перед Богом за свої дії.

Деякі сприймають слова «як постаріється, не уступиться з неї [правильного шляху]» як обітницю, гарантію того, що належне виховання приведе до спасіння дитини. Однак книга Приповістей викладає загальні принципи, а не дає безумовних обіцянок. Цей текст запевняє нас у тому, що отримані в дитинстві уроки запам’ятовуються на все життя. Кожна дитина досягає того віку, коли вона або приймає спадщину своїх батьків, або відкидає її. Ті батьки, які старанно наставляли своїх дітей, можуть бути впевнені в тому, що викладені в рідній домівці істини назавжди залишаться в серцях їхніх дітей. І якщо коли-небудь діти заблукають, насіння, посаджене в їхніх душах, постійно спонукатиме їх повернутися додому. Бути хорошими батьками – наш вибір; те, якими будуть наші діти, – їхній вибір.

Що мають робити батьки, коли дитина збивається зі шляху? Віддайте своїх дітей Богу в щирій молитві. Бог, як ніхто інший, розуміє ваш біль, адже Його численні діти повернулися спиною до Нього – ідеального Отця. Ви можете підтримувати своїх заблудлих дітей любов’ю і молитвою та стояти поруч з ними, коли вони борються з Богом.

Не соромтеся просити підтримки й молитви, не звинувачуйте себе і не дбайте про блудну дитину на шкоду іншим членам сім’ї. Виховання блудного сина може зруйнувати вашу сім’ю; тому займіть єдину позицію з вашим чоловіком/дружиною і встановіть чіткі межі для вашої дитини. Пам’ятайте: Господь любить вашого сина чи доньку більше, ніж ви, сподівайтеся на краще і вірте, що Бог працює з вашою дитиною.

`У такій ситуації цілком природно звинувачувати себе. Навіть якщо ви припустилися в минулому помилок, чому краще зосередитися на майбутньому і на Божих обітницях? Див. Филп. 3:13.`