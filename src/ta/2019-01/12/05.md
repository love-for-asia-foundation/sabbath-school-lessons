---
title:  மிருகத்தின் ஏழு தலைகள்
date:   20/03/2019
---

`கேள்வி: ஏழு தலைகள்பற்றிப் புரிந்துகொள்வதற்கு ஞானம் அவசியம். வெளி 13:18; 17:9-11.  எந்த வகையான ஞானம்பற்றி இங்குச் சொல்லப்படுகிறது?  தேவன் தருகிற இந்த ஞானத்தை ஒருவர் எவ்வாறு பெற்றுக்கொள்ளலாம்? யாக் 1:5.`

அந்த ஏழு தலைகளும் ஏழு மலைகள் என்று தேவதூதன் சொல் கிறார்.  இந்த மலைகள் ரோம்நகரம் அமைந்திருக்கிற ஏழு குன்றுகளைச் சுட்டிக்காட்டுவதாக சிலர் நினைக்கிறார்கள்; அதனால், ‘மலைகள்’ (ஓராய்) என்பதை ‘குன்றுகள்’ என்று மொழிபெயர்த்திருக்கிறார்கள்.

அந்த ஏழு மலைகளும் ஏழு ராஜாக்களாம்.  இந்த மலைகள் எதுவும் ராஜாக்கள் யாரையும் தனிப்பட்ட விதத்தில் சுட்டிக்காட்டவில்லை. வெளிப்படுத்தல் முழுவதிலும் தனிநபர்கள் பற்றியல்ல; அமைப்புகள் பற்றித்தான் பார்க்கிறோம். தீர்க்கதரிசனத்தில் ‘ராஜாக்கள்’ என்பது ராஜ்யங்களைச் சுட்டிக்காட்டுகிற அடையாளம். தானி 7:17; 2:37-39; எரே 51:25; எசே 35:2,3.  மேலும், இந்த மலைகள் ஒரே நேரத்தில் இருப்பவை அல்ல; ஒன்றன்பின் ஒன்றாக வருபவை.  இவை யாவை என்பதில், அட்வென்ட்டிஸ்ட் வியாக்கியானர்களிடம் ஒருமித்த கருத்து இல்லை; பெரும்பாலானோர் ஒத்துக்கொள்கிற கருத்து இது: யோவான் காலப்படி, 

1. அவற்றில் ஐந்து ராஜ்யங்கள் விழுந்துபோயிருந்தன:   
பழைய ஏற்பாட்டுக் காலங்களில் மாபெரும் ராஜ்யங்களாக இருந்த  எகிப்து, அசீரியா, பாபிலோன், மேதிய-பெர்சியா, கிரேக்கம் ஆகியவை.

2. ஒரு ராஜ்யம் யோவான் காலத்தில் இருக்கிறது:   
‘ஒருவன் இருக்கிறான்’ என்பது யோவான் காலத்து ரோம சாம்ராஜ்யம்.

3. இன்னொரு ராஜ்யம் இனி வரவிருந்தது:
‘இன்னும் வரவில்லை’ என்கிற ஏழாம் ராஜ்யம் வெளி 13 சொல்கிற சமுத்திர மிருகம்.  போப்புமார்க்கமாகிய அது உலகத்தில் ஆதிக்கம் செலுத்தி, தேவ மக்களை உபத்திரவப்படுத்தியது.  யோவானுடைய காலத்திற்குப்பிறகு, அந்த மார்க்கம் வரவிருந்தது.  இந்தச் சம்பவங்கள் நிகழ்வதற்கு பல நூற்றாண்டுகளுக்குமுன்னரே எழுதப்பட்டாலும்கூட, தீர்க்கதரிசனம் உண்மை என்பதற்கு வரலாறு பலத்த சாட்சியாகும்.  

சிவப்பு நிறமுள்ள மிருகமானது அந்த ஏழு தலைகளில் ஒன்றாக இருந்தாலும், அதுதான் எட்டாவது உலக வல்லமை என்று யோவானுக்குச் சொல்லப்பட்டது.  

`ஏழு தலைகளில் எது அந்த மிருகம்?  இந்தத் தலைகள் காலவரிசைப்படி சொல்லியிருப்பதால், சாவுக்கேதுவான காயமடைந்த ஏழாவது தலைதான் எட்டாவதாக இருக்கவேண்டும்.  இந்த எட்டாவது உலக வல்லமையின் காலத்தில்தான் சிவப்பு நிறமுள்ள மிருகம் தோன்றுகிறது; வேசியாகிய பாபிலோனின் நோக்கங்களைப் பரப்பி, செயல்படுத்துகிறது.  சாவுக்கேதுவான காயம் சொஸ்தமாகிற காலக்கட்டத்தில் இன்று நாம் வாழ்ந்துகொண்டிருக்கிறோம்.  முடிவுக்கு முன்பாக, எட்டாவது உலக வல்லமை இந்தப் போராட்ட அரங்கில் எழும்பும்; நாசமடையும்.`