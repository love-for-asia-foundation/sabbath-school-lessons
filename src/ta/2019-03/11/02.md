---
title:  ‘எதுவரைக்கும் ஆண்டவரே?’
date:   08/09/2019
---

அடிமைத்தனம், நாடுகடத்தல், அடக்குமுறை, வறுமை போன்ற அநியாயங்களை அனுபவித்தவர்கள், தேவன் தலையிடும்படி அவரை நோக்கிக் கூப்பிடுவதை வேதாகமத்தில் காணலாம். எகிப்திலிருந்த அடிமைகள், பாபிலோனிலிருந்த இஸ்ரவேலர் போன்ற பலர் தேவன் தங்கள் கூக்குரல்களைக் கேட்டு, உபத் திரவத்தைக் கண்டு, தங்களுக்கு அவர் நியாயம்செய்யுமாறு வேண்டினார்கள். தம் மக்களை தேவன் விடுவித்தார், சிறையிருப்பைத் திருப்பினார்; ஒடுக்கினவர்களையும் எதிரிகளையும் பழிவாங்கினார்.

இவை தற்காலிக விடுதலைகள். தீமைக்கு முடிவுகட்டி, தள்ளுண்ட வர்களைத் தூக்கிவிட தேவன் இறுதியாகத் தலையிடப்போகும் ஒரு நாள் குறித்து பல தீர்க்கதரிசிகள் சொல்லியிருக்கிறார்கள். ‘கர்த்தாவே, எதுவரைக்கும்?’ என்றும் கேட்டுவந்தார்கள். உதாரணமாக, நாடுகடத் தப்பட்ட இஸ்ரவேலரைப் பற்றி கர்த்தருடைய தூதனானவர், “கர்த்தாவே, எந்த மட்டும் இரங்காதிருப்பீர்?” என்று கேட்கிறார். சக 1:12.

துன்மார்க்கர் செழித்து, வளமாக வாழும்போது, நீதிமான்கள் வன்கொடுமைக்கும், அடக்குமுறைக்கும், தரித்திரத்திற்கும் ஆளாவதாக பல சங்கீதங்களில் புலம்பல் சத்தம் கேட்கிறது. தேவன் தலையிடும்படி சங்கீதக்காரர் வேண்டுகிறார். இந்த உலகம் தேவன் விரும்பினபடி, சிருஷ்டித்தபடி இல்லையென்பதை அறிந்து, தீர்க்கதரிசிகளும் ஒடுக்கப் பட்டவர்களும் கேட்டதுபோல ‘கர்த்தாவே, எதுவரைக்கும்?’ என்று சங்கீதக்காரரும் கேட்கிறார். சங் 94:3-7.

தேவன் நியாயமுள்ளவர், தம் மக்களிடம் நியாயத்தை எதிர்பார்க் கிறார் என்று நம்புகிறவர்களால் அநியாயத்தைத் தாங்கவே முடியாது. உலகத்தில் காணப்படும் தீமைகளும், அவற்றைக் கண்டும் தேவன் பொறுமையாக இருப்பதும் தேவபிள்ளைகளைப் பொறுமையிழக்கச் செய்கிறது. அதனால்தான் தீர்க்கதரிசிகள் சிலசமயங்களில், “கர்த்தாவே, நான் எதுவரைக்கும் உம்மை நோக்கிக் கூப்பிடுவேன். நீர் கேளாமலிருக் கிறீரே! கொடுமையினிமித்தம் நான் எதுவரைக்கும் உம்மை நோக்கிக் கூப்பிடுவேன், நீர் இரட்சியாமலிருக்கிறீரே!” என்று வேதனையைக் கொட்டித் தீர்க்கிறார்கள். ஆபகூக் 1:2.

தேவனுடைய விடுதலைக்காகவும், புதுசிருஷ்டிப்புக்காகவும் சிருஷ்டி அனைத்தும் ஏங்கித் தவிப்பதாக புதிய ஏற்பாடு சொல்கிறது. ரோமர் 8:19-22. தேவனை விசுவாசித்ததின்நிமித்தம் கொல்லப்பட்ட வர்களுக்காக ‘தேவரீர் எதுவரைக்கும்?’ என்று கேட்கப்படுகிறது. வெளி 6:10. ஒடுக்கப்பட்டோர், உபத்திரவப்பட்டோருக்காக தேவன் தலையிட வேண்டுமென்கிற அதே அங்கலாய்ப்புதான் இதுவும்.

`தேவன்தங்களுக்காகத் தலையிடவேண்டும் என்று சொல்கிற அவருடைய மக்களுடைய ஜெபங்களுக்கும் கூக்குரல்களுக்கும் இயேசு சொல்லும் பதில் என்ன? லூக் 18:1-8. விசுவாசம் தேவை என்பது இதில் எவ்வாறு வெளிப்படுகிறது?`