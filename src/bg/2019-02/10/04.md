---
title:  Ролята на гнева в конфликта
date:   04/06/2019
---

Кой ли не се е гневил понякога? Става още по-трудно, когато този гняв е насочен към член от семейството. Освен че отказва да прощава, гневът може да се превърне в отрова, която ще причини огромна болка и страдание в дома и семейството, както и по принцип във всяка връзка.

`Прочетете Ефесяни 4:26,27 и Еклесиаст 7:9. Как да разграничим разбирането за гнева като чувство и гнева като грях? Каква е разликата?`

`Какво казва Яков в Яков 1:19,20, което трябва да прилагаме винаги когато можем, но особено когато си имаме работа с членове на семейството, чиито действия, отношение и думи ни разгневяват?`

Ако сте ядосани от нещо, вместо да допускате да тегне върху живота ви като тъмен облак, превърнете го в нещо положително. Молете се за тези, които ви вредят, простете им и станете благословение за тях. Отначало никак няма да ви е лесно, но когато вземете такова решение и не се отказвате от него, Бог ще се погрижи за останалото.

Понякога гневът се корени в домовете, където сме израснали. Гневните хора често произлизат от гневни семейства, защото се учат от моделите, които са видели, и продължават със същото поведение в собствения си живот, като накрая го предават и на своите деца. Понякога гневът може да е причинен от неудовлетворени нужди или от ревност, както в случая с Каин, където ревността води до убийството на брат му. 

Може да имате основателна причина за гняв, но не я използвайте като извинение да продължавате по същия начин. Не отричайте и не оправдавайте гнева. Вместо това помолете Бога да ви помогне да се справите с него по положителен начин. Апостол Павел ни дава добър съвет: „Не се оставяй да те побеждава злото; а ти побеждавай злото чрез добро“ (Римляни 12:21).

`Всички ние се ядосваме заради някои неща, дори страдаме мъчително. И в някои случаи гневът ни е основателен. Въпросът е: Как с Божията сила да не допуснем този гняв да направи нещастни нас и хората около нас?`