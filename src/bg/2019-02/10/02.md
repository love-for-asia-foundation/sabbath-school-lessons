---
title:  Конфликт
date:   02/06/2019
---

`Прочетете Матей 7:5 и Притчи 19:11. Кои два важни принципа могат да ни помогнат да избягваме конфликти с околните?`

Авторът на книгата „Притчи“ изрича много проницателно наблюдение: „Започването на разпра е, както когато някой отваря път на вода, затова оставѝ препирнята, преди да има каране“ (Притчи 17:14). Щом веднъж започне, конфликтът трудно може да бъде спрян. Според Римляни 14:19 ние можем да го предотвратим, като се стремим към две неща: това, което служи за мир, и онова, което е за взаимно назидание. А колко по-важни са тези принципи за семейната хармония? 

Понякога, когато признаете своята отговорност за спора, това може да накара другата страна да поомекне. Отстъпете малко и помислете дали въобще си струва да водите тази битка. „Притчи“ заявява: „Благоразумието на човека възпира гнева му и слава е за него да не се взира в престъпление“ (Притчи 19:11). Също така помислете какво ще промени това в живота ви след три дни. А още по-добре е да помислите какво влияние ще има след пет или десет години? Колко много бракове са изпитвали трудни периоди заради въпроси, които, погледнати от днешна гледна точка, изглеждат толкова маловажни!

Вместо да допускате конфликтът да се проточва дълго време, когато говорите с другия човек – брачен партньор, приятел, колега – можете ясно да определите проблема или спорния въпрос и да не се отклонявате от непосредствената тема. Раздорът често се влошава, когато спорният въпрос се изгуби в гневните думи; междувременно в „супата“ се набъркват стари конфликти или рани (това може да бъде смъртоносно, особено за брака). Един начин да започнете по-добре и по-меко разговора, е да говорите положително за връзката си. Кажете на другия, че сте дълбоко загрижени за него и за отношенията ви. Щом изкажете положителните си чувства, можете да преминете към конкретния въпрос; обаче внимавайте да не използвате думата „но“. Изказването на положителна мисъл, а след нея на „но“ отрича току-що казаното. Щом споделите чувствата си, изслушайте гледната точка на другия, помислете над думите му/ѝ и едва тогава предложете решение, което отчита интересите на всички (Филипяни 2:4,5).

`Спомнете си за някои конфликти, който сега ви изглеждат глупави и безсмислени. Какво бихте могли да научите от тези случки, което ще ви помогне (поне от ваша страна) да предотвратите нещо подобно в бъдеще?`