---
title:  Моменти на малки проблеми
date:   01/06/2019
---

### За изучаване през седмицата
Матей 7:5; Ефесяни 1:7; Филипяни 2:4-8; Ефесяни 4:26,27; Яков 1:19, 20; Колосяни 3:19; Матей 7:12.

> <p>Стих за запаметяване</p>
> „Гневете се, но без да съгрешавате; слънцето да не залезе в разгневяването ви“ (Ефесяни 4:26).

Дори и в най-добрите домове ще дойдат моменти на спорове, мигове на конфликти. Това е само един от фактите на живота в този грешен свят. Малки неща като кой е наред да изхвърли боклука, дали дъщеря ви си е написала домашното, дали синът ви е свършил домашните си задължения – това са дразнещи, но сравнително маловажни въпроси, които по принцип могат да бъдат разрешени с минимални разправии. Но други въпроси заплашват да разрушат семейния живот. Свекърва, чието насилие и манипулации са на път да съсипят брака и здравето на снахата; баща с умствено заболяване, който малтретира децата си; син, който изоставя религиозното си възпитание, за да започне безразборен сексуален живот; или дъщеря, пристрастена към наркотици.

В Новия Завет многократно ни се казва да се обичаме един друг (Йоан 13:34; Римляни 12:10), да живеем в мир и хармония заедно (Римляни 15:5; Евреи 12:14), да бъдем търпеливи, благи и състрадателни един към друг (1 Коринтяни 13:4), да считаме другите за по-горни от себе си (Филипяни 2:3) и да споделяме товарите си (Ефесяни 4:2). Разбира се, всичко това е по-лесно да се каже, отколкото да се направи, дори и в семейството. В този урок ще разгледаме няколко подхода, чрез които бихме могли да преодолеем моментите на дребни проблеми, особено в семейството.