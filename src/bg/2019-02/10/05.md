---
title:  Конфликт, насилие, власт и контрол
date:   05/06/2019
---

Понякога неразрешените конфликти и гневът може да се развият в много отрицателна, разрушително-динамична, дори насилническа връзка. Малтретирането може да приеме доста форми – физическо, словесно, емоционално, психологическо, сексуално и т.н. Но всяка форма на насилие противоречи на централния принцип на Божието царство – себеотрицателната любов.

`Какви съдбоносни учения за взаимоотношенията намираме в 1 Йоан 4:7,8 и Колосяни 3:19?`

„Мъже, обичайте жените си и не се огорчавайте против тях“ (Колосяни 3:19). Думата „огорчавайте“ в оригиналния гръцки език означава гняв или горчивина към партньора, причиняваща продължителна болка, силна враждебност и изразяване на омраза към другия. Павел е съвсем категоричен, че брачният партньор не трябва да бъде враждебен или да използва насилие. Емоционалното, сексуалното и физическото насилие не са приемливо поведение за християнина – съпруг или партньор. Вместо това доброто поведение е да обичате другия. Павел също изяснява категорично, че любовта е търпелива и блага, не завижда, не се хвали, не се гордее, не е груба, не търси своето, не се гневи лесно, не държи сметка за зло, не се радва на неправдата, но се радва заедно с истината. Любовта винаги защитава, винаги се доверява, винаги се надява и винаги постоянства. Никое от качествата на любовта не може да извинява и да приема дори намек за насилие, по никакъв начин и под никаква форма.

Здравата връзка е отношение, в което и двамата партньори се чувстват защитени и в безопасност; където гневът се управлява по здравословен начин; и нормата е двамата да служат един на друг. Често жертвите на насилие чувстват вина, като че ли те са провокирали насилника или може би някак си заслужават малтретирането. Насилниците могат да бъдат истински тирани и често умело да вменяват на жертвите си чувство за вина. Истината е, че никой не заслужава да бъде под тиранията на друг човек и насилниците са отговорни за собствените си решения и действия. Добрата вест е, че Библията предлага утеха, а не вина за жертвите на насилие. В някои ситуации, когато проблемът излиза от контрол, хората не бива да се страхуват да потърсят помощ отвън.

`Колко е неуместно, че някои култури гледат с леко око на насилието върху жени. Защо никой християнин никога не бива да възприема подобно поведение, независимо какво позволява културата?`