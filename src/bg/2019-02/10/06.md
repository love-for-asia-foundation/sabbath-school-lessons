---
title:  Прошка и мир
date:   06/06/2019
---

`„И така, всяко нещо, което желаете да правят човеците на вас, така и вие правете на тях; защото това е същината на закона и пророците“ (Матей 7:12). Помислете за всички ситуации от вашия опит, в семейството и извън него, когато е нужно да прилагате този принцип. Запишете на редовете тези ситуации и решете как бихте могли да го направите чрез вяра.`

Авторът на книгата „Евреи“ съветва: „Търсете мир с всички и онова освещение, без което никой няма да види Господа“ (Евреи 12:14). Дори когато предприемаме всички необходими стъпки, някои хора, които са ни засегнали, все пак няма да се вслушат и няма да се променят. Сигурно едни ще се извинят, а други – не. Каквото и да стане, за нас е по-добре, особено когато става въпрос за член от семейството, да поемем по пътя на прошката, за който говорихме по-рано.

Всъщност прошката е съществена част от разрешаването на конфликтите, особено в семейството. Когато човек съгреши срещу нас, Божият враг обича да издига стена между нас и този човек: барикада, която ни пречи да го обичаме, както Христос е обикнал нас. Прошката е решението, което ни помага да заобиколим тази барикада.

„Не сме опростени, защото прощаваме, а заради начина, по който прощаваме. Основата за всяка прошка намираме в незаслужената от нас Божия любов, но чрез нашето отношение към другите показваме дали тази любов е станала наш вътрешен принцип. Затова Христос казва: „Защото с каквото отсъждане съдите, с такова ще ви съдят; и с каквато мярка мерите, с такава ще ви се мери“ [Матей 7:2]“ (Уайт, Е. Притчи Христови. С. 251 – англ. изд.). 

Същевременно, когато ние сме виновни, трябва да се опитаме да възстановим разкъсаната връзка с другия човек, а това може да включва среща с него/нея, за да му/ѝ кажем, че съжаляваме за стореното и да помолим за прошка. Точно същото казва и Исус: „И така, като принасяш дара си на олтара, ако там си спомниш, че брат ти има нещо против теб, остави дара си там, пред олтара, и първо иди и се помири с брат си, и тогава ела, и принеси дара си“ (Матей 5:23,24). Хубаво е, когато някой, който ни е наранил, се извини и помоли за прошка. Прекрасно е и когато ние се грижим за другите по същия начин.

`Как съзнанието за това от какво се нуждаете самите вие, за да бъдете опростени, ви помага да прощавате на другите?`