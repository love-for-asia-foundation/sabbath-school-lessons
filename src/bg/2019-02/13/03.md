---
title:  Възстановяване на семейното единство
date:   24/06/2019
---

Въвеждането в Израил на поклонението пред Ваал от Йезавел, сидонската съпруга на цар Ахаав, ускорява моралния упадък на нацията. Божиите учения, въздигащи брака, семейството и сексуалността, са засенчени от обичаи като кръвосмешение, проституция и други сексуални извращения. На тази арена на конфликти пристъпва Илия, чието име „Йехова е моят Бог“ е упрек към Ваал. 

`Коя опитност на Илия го свързва със събаряне на езическите вярвания и внасяне на нов живот в семействата? 3 Царе 16:29-17:24; Лука 4:25,26`

Илия е набелязан за враг, след като оповестява проклятието на сушата върху земята. Бог го подслонява на едно необещаващо място – в къщата на бедна вдовица в Сарепта Сидонска, близо до родния град на Йезавел. Илия поздравява жената със страшно изпитание – да използва последните си подпалки, масло и брашно, за да го нахрани, и да се довери на Бога за бъдещето си. Вярата ѝ се превръща в легенда. Самият Исус по-късно ще я препоръча (Лука 4:26). Когато маслото и брашното не свършват в течение на много дни, жената научава повече за Йехова. Но я поразява трагедия, когато единственият ѝ син се разболява и умира. В израз на скръбта си пред Илия тя отразява обичайното вярване на културата, в която живее: изкривеното вярване, което тогава е поглъщало Израил. Според него грехът изисква детски жертви (3 Царе 17:18; Йеремия 19:5, Михей 6:7).

`Какво влияние оказва върху духовната опитност на финикийката връщането на сина ѝ? 3 Царе 17:24. Какво можем да научим от нейните коментари?`

Отговорът на майката разкрива влиянието на вестта на Илия. Вяра в Бога и Неговото Слово се поражда в сърцето, когато чрез Неговата сила е възвърнат един човешки живот и семейството отново е заедно. Мнозина днес може да приемат проповядваните доктрини, но духовната им опитност да бъде хладка. Обаче когато истините от Божието Слово се преживеят лично и семейните връзки бъдат съживени и възстановени, убеждението идва с нова, по-голяма сила върху сърцето.

`Кои семейни връзки все още очаквате да бъдат възстановени? За кои Божии обещания сте се хванали и те ви дават надежда за това?`