---
title:  Обръщане на сърцата при олтара
date:   25/06/2019
---

`Прочетете 3 Царе 18:20-45. На редовете по-долу запишете за какво става въпрос в този епизод. Въпреки че контекстът е напълно различен, как могат да бъдат приложени за семейния живот принципите от описаната история?`

На планината Кармил Илия копнее неговият народ да поднови завета си с Бога: завръщане към вярата на бащите, която ще донесе изцеление в техния живот, в домовете им, в страната им.

Часът на вечерната жертва. След като езическите жреци не успяват да привлекат вниманието на своя бог с жертвата, идва ред на Илия. Той действа съвсем целенасочено. Времето от деня привлича вниманието към Божия изкупителен план, разкрит чрез службата в светилището (Изход 29:41). Поканата „Приближете се до мен“ (3 Царе 18:30) ни напомня за Спасителя, който приема грешниците (Матей 11:28). Родителите, страдащи заради непокорството на дете, могат да бъдат сигурни, че Бог го обича така истински, както обича израилтяните. Той работи непрестанно, за да привлича непокорните към Себе Си.

Отговорът, който изисква Илия, ще покаже, че Бог ги е приел обратно. 3 Царе 18:37 казва: „за да познае този народ, че Ти, Господи, си Бог и че Ти си възвърнал сърцата им назад“. Ние не можем да обърнем сърцата си към Бога; можем само да отговорим на Неговата благодат и безплатния Му дар.

Всепоглъщащият огън пада не върху виновните, а върху жертвата, сочейки напред към Исус: Бог „заради нас натовари с целия грях Този, Който не знаеше какво е грях, за да получим чрез Него оправдаване пред Бога.“ (2 Коринтяни 5:21, Нов превод от ориг. езици). От устните на хората избликват изповед и прослава. Фалшивите пророци са екзекутирани, защото не са отговорили на Божия призив. Тогава освежителният дъжд прекратява проклятието върху земята.

`В какво състояние е вашият домашен „олтар“? По какви конкретни начини можете да „построите отново олтара“ в дома си, ако наистина има нужда от обновяване?`