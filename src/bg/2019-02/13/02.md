---
title:  Пророчеството за обърнатите сърца
date:   23/06/2019
---

`Сравнете предсказанието за идването на Илия с новозаветните пасажи за това събитие. Малахия 4:5,6; Матей 11:14,15; 17:10; Марк 6:15; Лука 1:17`

В дните на Малахия Божият призив към народа „Върнете се при Мен и Аз ще се върна при вас“ е посрещнат с високомерния отговор: „Къде да се върнем?“ (Малахия 3:7). Разочарованият пророк оповестява, че ще бъде дадена още една възможност за пробуждане. Припомняйки си дълбоката сърдечна реформа, започната от Илия (3 Царе 18:37), Малахия предсказва неговото повторно идване, за да „обърне сърцето на бащите към децата и сърцето на децата – към бащите им“ (Малахия 4:6).

Една еврейска традиция развива тезата, че Илия ще се яви лично като вестител на Месия (Матей 17:10; Марк 6:15). Обаче Новият Завет представя Йоан Кръстител като изпълнение на пророчеството (Матей 11:14,15; Лука 1:17).

`Според вас какво означава фразата „да обърне сърцето“?`

Възможни са няколко приложения на този стих: Той говори за примирението на Израилевия народ с Господа. Бог като Отец (Исая 63:16) се е отвърнал от гнева Си към децата Си (Михей 7:18,19) и ги призовава да се върнат при Него (Исая 44:22; Малахия 3:7). Той говори за свързването на по-новите поколения с техните верни предци чрез подновяване на завета. Пророческият призив към Божия народ да следва вярата на патриарсите се повтаря многократно в Стария Завет. Дали земята ще продължи да бъде благословено обиталище, това е пряко свързано с верността към завета (Второзаконие 4:29-31). Той говори за възстановяването и обновяването на семейните връзки. Връзките между родител-дете са практичен израз на заветната вярност към Бога. Тук също изпълнението на отговорностите към родителите и децата е свързано с това дали ще продължават да наследяват земята и Божиите благословения (Притчи 2:21).

`Каква е връзката между възстановената връзка с Бога и възстановените отношения в нашите семейства? Защо трябва едното да предшества другото?`