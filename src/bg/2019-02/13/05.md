---
title:  Обръщането на сърцата при Йордан
date:   26/06/2019
---

Заедно с предсказанието на Гавриил (Лука 1:17) и потвърждението на Исус за него като предсказания Илия (Матей 11:14; 17:12,13), авторите на евангелията потвърждават, че Йоан Кръстител е „вестителят“, който ще приготви пътя на Господа (Матей 11:10; Марк 1:2; Лука 7:27; Малахия 3:1).

`Обърнете внимание на основните аспекти от Йоановата вест. В какво отношение тя „обръща сърцата“? Матей 3:2, 8; 14:4; Марк 1:4; Лука 3:3,8,9,11,13,14`

Както земеделец, който оре усърдно твърдата земя, за да я подготви за семената, Йоан осъжда греха и настоява грешниците да се покаят. Човешката природа е такава, че без себеизпитване, без осъзнаване на истинското си състояние, не чувства нуждата от нещо по-добро. Вестта на Йоан обръща хората към светостта на Божиите изисквания и нуждата им от Неговата съвършена правда. Искреното покаяние винаги се отличава със смирение и търсене на помощ от Бога за промяна на поведението. Разобличавайки повърхностното, егоистично лицемерие на тези, които претендират, че Авраам е техен баща, той се стреми да разкрие по-дълбокия смисъл на вярата на бащите им.

`Как вестта на Йоан Кръстител подготвя пътя за Исус? Йоан 1:35-37; 3:27-30`

На Йоан е показано, че Исус е Божият Агнец. Когато Го представя по този начин (Йоан 1:29,36), той буквално обръща хората към Господа. Андрей и още един от учениците му, Йоан, авторът на евангелието, което разказва за онзи ден, оставят Кръстителя и стават ученици на Исус. Вестта на Илия не само насочва към нуждата от покаяние; тя показва Този, който спасява от греха, създава вълнение около Него и довежда хората в присъствието Му.

`Ако Йоан Кръстител влезеше в дома ви, какво според вас би ви казал?`