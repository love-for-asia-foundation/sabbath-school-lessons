---
title:  Четвъртък
date:   27/06/2019
---

В известен смисъл ние като адвентисти виждаме себе си в ролята на Йоан Кръстител. Вестителят на реформация и покаяние се стреми да подготви пътя за първото идване на Исус; ние като движение считаме, че правим същото за Второто пришествие.

`Прочетете с молитва Лука 1:17. Как тези думи обхващат нашата вест?`

Небесният Отец обръща сърцата на Своите деца към Себе Си и един към друг чрез Кръста на Христос. Чрез Божията благодат християнските семейства могат да бъдат пример за това. Обаче трябва да помним, че вестта, която имаме за света, е също и за нас самите. Докато принципите на евангелието, на единството, любовта, саможертвата не се проявяват между нас, особено в семействата ни, ще бъдем безсилни да споделяме тази вест с другите. Всичките красноречиви проповеди, всичките логични библейски изложения не са достатъчни: светът трябва да види проявени в живота ни, особено в семейния ни живот, покаянието, обърнатите сърца, любовта и посвещението, за които проповядваме. Точно както Йоан Кръстител притежава сила, променяща живота и правеща проповедите му ефективни, така и ние можем да сторим същото чрез Божията благодат, но само до степента, до която сме готови да сътрудничим. 

Чрез Исус ние сме част от семейството в небето (Ефесяни 3:15). Следователно, независимо дали сме семейство от един човек или от повече, сме призовани да бъдем свидетели за Бога, на Когото твърдим, че служим, а нищо няма да направи свидетелството ни по-ефективно от това да показваме на света какво може да бъде семейството чрез силата на евангелието, независимо от неговия размер. 

`Какво конкретно можете да направите, за да покажете на най-близките си хора, роднини или други, че ги обичате и сте загрижени за тях?`