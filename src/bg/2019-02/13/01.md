---
title:  Обръщане на сърцата в края на времето
date:   22/06/2019
---

### За изучаване през седмицата
Малахия 4:5,6; Матей 11:14,15; 17:10; 3 Царе 16:29-17:24; 3 Царе 18:20-45; Матей 3:2.

> <p>Стих за запаметяване</p>
> „Ето, Аз ще ви изпратя пророк Илия, преди да дойде великият и страшен ден Господен; и той ще обърне сърцето на бащите към децата и сърцето на децата – към бащите им, да не би да дойда и поразя земята с проклятие“ (Малахия 4:5,6).

Нашият живот се развива на етапи. Понякога те вървят добре, понякога – не. Някога семействата са задружни и силни; друг път са крехки или дори разбити.

В каквато и фаза да се намираме, на какъвто и етап да сме, каквото и да е състоянието на нас самите и на семействата ни в момента, можем и трябва да живеем в светлината на Божиите обещания, като се държим здраво за тях с цялото си сърце, душа и сила, защото в края на краищата те са единствената ни надежда. Но каква велика надежда само са те! Божието Слово изобилства с обещания: обещания, които, на какъвто и етап да е животът и семейството ни – можем да изискаме за себе си, за нашите близки хора и за църквата ни. 

В тази последна седмица от тримесечието ще разгледаме някои библейски истории, обещания и преживявания в различен контекст. Едновременно с това ще се опитаме да извлечем уроци за себе си днес, в каквито и обстоятелства да се намираме. Защото най-вероятно който и да си, където и да си, в каквато и фаза на живота да се намираш, преживяваш вътрешни борби, страхове, притеснения. За щастие, Богът, на когото се покланяме, не само знае с какво се сблъскваме, но и винаги върви една крачка пред нас.