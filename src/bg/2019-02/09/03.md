---
title:  Загуба на доверие
date:   27/05/2019
---

Ние сме грешни, увредени хора, които в даден момент ще се окажат ненадеждни за някого, който ни се е доверил. Кой ли не е ставал жертва на предателство от човек, на когото е възложил доверието си? Колкото и да е мъчителна такава загуба на доверие, винаги е много по-лошо, когато ние предаваме или сме предадени, от член на семейството.

Понякога изглежда по-лесно да отхвърлим загубите и да избягаме, щом решим, че връзката не си струва да се изгражда наново. Разбира се, не е лесно, когато става въпрос за член от семейството, особено за брачен партньор. Бихме могли дори да кажем, че една от целите на брака е да научим урока как да възстановяваме доверието, когато бъде изгубено.

`Когато доверието в една връзка е разрушено, как да бъде възстановено и връзката да бъде изцелена и спасена? 1 Петър 5:6,7; 1 Йоан 4:18; Яков 5:16; Матей 6:14,15`

Възстановяването на изгубено доверие е като пътуване; трябва да предприемате стъпките една по една. Пътуването започва с искрено признаване на обидата и изповед на истината, независимо какво е оскърблението и кой е виновникът.

Когато причината за разрива е прелюбодейство, изцеляването започва, щом изневерилият изповяда какво е сторил. Като част от процеса на изцеление изповедта трябва да бъде напълно открита. Не може да остава нищо покрито, иначе, когато бъде разкрито (а това ще се случи), то ще разруши възстановеното доверие. А когато доверието се изгуби за втори път, става още по-трудно да бъде възстановено.

Възстановяването на доверието отнема време и търпение. Колкото по-сериозно е нарушението, толкова повече време е нужно за възстановяване. Приемете факта, че понякога ще изглежда сякаш правите две стъпки напред и три назад. Единият ден като че ли има надежда за утре, а на следващия ви се иска да избягате. Обаче много хора успяват да възстановят разрушената си връзка и да изградят по-дълбок, по-съкровен, по-удовлетворяващ и по-щастлив брак. 

`Кои принципи за възстановяване на брака могат да се използват при други случаи на разрушено доверие? А съществува ли ситуация, при която, макар да е дадена прошка, вече няма доверие, нито пък трябва да има?`