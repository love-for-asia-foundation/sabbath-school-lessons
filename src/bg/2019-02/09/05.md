---
title:  Загуба на свобода
date:   29/05/2019
---

Единствено Бог знае колко милиони, дори милиарди хора се борят с някаква зависимост. До ден-днешен учените все още не разбират какво точно я причинява, въпреки че в някои случаи те всъщност могат да наблюдават тази част от мозъка, в която са разположени ненаситните желания и копнежи. 

За съжаление, установяването на местоположението на зависимостите в мозъка не означава, че ще се освободим от подобни зависимости. 

Зависимостта е трудна за всички, не само за пристрастения човек. Членовете на семейството – родители, брачни партньори, деца – всички те страдат много, когато някой близък е попаднал в хватката на сила, от която просто не може да се измъкне.

Наркотици, алкохол, тютюн, хазарт, порнография, секс, дори храна – това, което превръща тези неща в зависимости, е обичайната и все по-нарастваща употреба или злоупотреба с тях. Не можете да спрете дори когато знаете, че ви вредят. Макар че имате свободна воля, ставате роби на това, към което сте се пристрастили, и по този начин изгубвате свободата си. Ап. Петър има простичко обяснение за това какво представлява зависимостта и нейните последици: „Обещават им свобода, а те сами са роби на разврата; защото от каквото е победен някой, на това и става роб“ (2 Петър 2:19).

`Кои неща могат да подведат хората към зависимост? Лука 16:13; Римляни 6:16; Яков 1:13-15; 1 Йоан 2:16`

Грехът и зависимостта не са задължително едно и също нещо. Можете да извършите грях, към който не сте пристрастени, въпреки че той често би могъл да се превърне в зависимост. Колко по-добре е чрез Божията сила да спрете греха, преди да се превърне в зависимост. И разбира се, единственото дълготрайно решение на проблема с греха и зависимостта е получаването на ново сърце. „А които са Исус Христови, разпнали са плътта заедно със страстите и похотите ѝ“ (Галатяни 5:24). Павел обяснява на римляните какво означава да умрем за онова грешно, склонно към зависимости естество, за да можем да живеем за Христос (Римляни 6:8-13), а след това добавя: „Но се облечете с Господ Исус Христос и не се грижете за плътта, за да угаждате на нейните страсти“ (Римляни 13:14).

`Кой ли не е узнал от личен опит борбата със зависимостта – своя или на друг човек, може би дори на член от семейството? Как бихте могли да помогнете на хората да осъзнаят, че не е духовен провал, ако дори като християни имат нужда от професионална помощ?`