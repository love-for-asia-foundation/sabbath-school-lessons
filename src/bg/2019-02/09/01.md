---
title:  Моменти на загуба
date:   25/05/2019
---

### За изучаване през седмицата
Марк 5:22-24,35-43; 1 Петър 5:6,7; Битие 37:17-28; Лука 16:13; Римляни 6:16; 1 Коринтяни 15:26.

> <p>Стих за запаметяване</p>
> „А освен това всичко смятам като загуба заради това превъзходно нещо – познаването на моя Господ Христос Исус, за Когото изгубих всичко, и смятам всичко за измет, само Христос да придобия“ (Филипяни 3:8).

От момента, в който Адам и Ева ядат от плода на дървото за познаване на доброто и злото, те преживяват първата си загуба, загубата на невинността. И тя е заместена от егоизъм, конфликти, упреци и желание за контрол и върховенство един над друг. 

Скоро след грехопадението те виждат първата загуба на живот, когато са им дадени животински кожи, за да покрият голотата си. Тъй като им е забранен достъпът до дървото на живота, за да не ядат и да живеят вечно, те също изгубват съвършения си дом-градина, а години по-късно и сина си Авел от ръката на брат му Каин. Накрая единият от тях изгубва партньора си, а после и оцелелият изгубва своя живот. Толкова много загуби в резултат на едно-единствено решение!

Да, всички ние познаваме реалността и болката от загубата и повечето от нас я усещат най-силно, когато порази семейството ни. И няма нищо изненадващо в това, защото в семейството се създават най-близките връзки; следователно загубата в множеството ѝ различни форми ни жегва най-силно там.

Тази седмица, докато разглеждаме отново семейния живот, ще разсъждаваме за различните моменти на загуба в този контекст.