---
title:  Загуба на живот
date:   30/05/2019
---

Като човешки същества ние познаваме реалността на смъртта.

Четем за нея, забелязваме я, а може би дори сме я видели очи в очи. 

`Прочетете 1 Коринтяни 15:26. Как е описана смъртта и защо е изобразена по този начин?`

Кой ли човек, при загуба на свой близък, не е изпитал на гърба си колко страшен враг е смъртта? От друга страна, мъртвите са „по-добре“. Ако затворят очи в Господа, след миг (за тях) те са възкресени за безсмъртен живот. „За вярващия човек смъртта е маловажен въпрос (…) За християнина смъртта е само сън, миг на тишина и мрак. Животът е скрит с Христос в Бога и „когато Христос, нашият живот, се яви, тогава и вие ще се явите с Него в слава“ (Уайт, Е. Копнежът на вековете. С. 787 – англ. изд.).

Но живите, особено останалите приятели или семейни членове, посрещат реалната болка и скръб на смъртта. Факт е, че скръбта е естествена, нормална реакция на загуба. Страдаме, когато ни бъде отнет някой или нещо, което обичаме.

Процесът на скръбта не е еднакъв за всички, но като цяло повечето хора преминават през няколко фази. Първата и най-обичайна реакция при смъртта на любим човек е шок и отричане на загубата дори когато смъртта е очаквана. Шокът е вашата емоционална защита от неочакваната съкрушителна загуба и може да продължи от два до три месеца. Можете да изживеете период, през който сте погълнати от мисли за любимия човек дори по време на обикновени, ежедневни задачи. Разговорите ви често се връщат към загубата или към починалия. Този период може да продължи от шест месеца до една година. 

Фазата на отчаяние и депресия е дълъг период на скръб, може би най-болезненият и продължителен етап за скърбящия, през който постепенно приемате реалността на загубата. На този етап може да изпитвате цяла гама от емоции като гняв, вина, съжаление, тъга и тревожност. Целта на скърбенето не е да изключите цялата болка или спомените за загубата. В последната фаза от възстановяването започвате да проявявате подновен интерес към ежедневните дейности и да живеете нормално ден след ден.

`Какви утешителни мисли бихте могли да откриете в следните пасажи? Римляни 8:31-39; Откровение 21:4; 1 Коринтяни 15:52-57`