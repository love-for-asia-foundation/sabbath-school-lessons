---
title:  Загуба на здраве
date:   26/05/2019
---

На светлинни години разстояние сме от дървото на живота; и наистина усещаме тази дистанция особено когато става въпрос за физическото ни здраве. Рано или късно, ако не загинем в млада възраст от травма, всички се сблъскваме с жестоката реалност на загубата на здравето. 

Но колкото и да е трудна за нас тя, колко по-болезнено е само, когато порази не само нас самите, но и член от семейството ни? Колко много родители на болни деца са пожелавали самите те да понесат болестта, вместо детето им? За съжаление, нямаме право на този избор.

`Какво е общото между всички тези истории? Марк 5:22-24,35-43; Матей 15:22-28; Лука 4:38,39; Йоан 4:46-54`

Във всеки от тези случаи, а несъмнено и в много други, един член от семейството умолява Исус да помогне на друг близък роднина.

Естествено, ние разбираме, че страдаме, защото живеем в грешен свят. Когато грехът навлиза в света, той въвежда не само смъртта, но също и хроничната болка, страданието и болестите. Когато ни порази хронична или смъртоносна болест, може да преживеем шок, гняв, отчаяние, а би могло и дори да ни се иска да извикаме: „Боже мой, Боже мой, защо си ме оставил? Защо стоиш далеч и не ми помагаш, нито внимаваш в думите на охкането ми?“ (Псалми 22:1). Ще е добре да отнесем всичките си въпроси, гняв и болка пред Бога, както е сторил и Давид.

В много отношения болестта и страданията ще останат необясними, докато смъртта не бъде накрая победена при Христовото завръщане. Същевременно можем да почерпим важни истини от Божието Слово. Макар че Йов понася неописуема болка, все повече се сближава с Бога. Самият той обяснява: „Слушал бях за Тебе със слушането на ухото, но сега окото ми Те вижда“ (Йов 42:5). Павел страда от някаква хронична болест и отношението му към нея ни говори, че страданието може да ни направи способни да утешаваме другите; може да ни направи състрадателни към страдащите и по-добри в служенето (2 Коринтяни 1:3-5) – т.е. ако не допуснем да ни съкруши.

`Когато ние или членове на семейството ни страдат от болест, кои обещания можем да изискваме? Защо в такива моменти е важно да си спомним за Исус, който пострада на кръста? Какво ни говори Христос на кръста за Божията неизчерпаема любов дори когато имаме болен в семейството?`