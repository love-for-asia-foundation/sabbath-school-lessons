---
title:  Дръжте здраво доброто
date:   09/06/2019
---

Докато евангелието достига целия свят, християните срещат различни култури и обичаи, много от които засягат семейството и социалните връзки. Един от важните въпроси пред християнските мисионери е как трябва да се отнасят към различните културни норми, които лично те може да смятат за смущаващи, включително и свързани със семейните им взаимоотношения.

`Прочетете Деяния 10:1-28,34,35. Какво можем да научим тук за необходимостта да преодоляваме собствените си задръжки и предубеждения, когато влизаме в досег с различни култури?`

Христовата смърт е за греховете на всеки един човек, по целия свят. Много хора просто още не знаят тази велика истина. Да разнасят тази вест с покана към хората да я приемат, е евангелизационната мисия на християните. Тъй като Бог не проявява никаква пристрастност, християните са призовани да се отнасят към всекиго с уважение и почтеност, като му дават шанс да приеме благата вест, която е също и за него.

`До какво заключение достигат първите християнски мисионери относно представянето на евангелието пред други култури? Какъв принцип можем да извлечем от тези стихове? Деяния 15:19,20,28,29; 1 Коринтяни 2:2; 1 Солунци 5:21,22`

Въпреки че всяка култура отразява грешното състояние на хората в нея, културите могат да имат вярвания, съвместими с Писанието, дори полезни за каузата на евангелието. Стойността на близките семейни и обществени връзки в много части на света е такъв пример. Християните могат да поддържат и укрепват това, което е добро и съответства на библейските принципи.

Същевременно не бива да правят компромиси с Божията истина. Църковната история, за съжаление, показва, че компромисът и нагаждането към културните течения ражда конгломерат от псевдохристиянски вярвания, минаващи за автентично християнство. Сатана претендира, че е богът на този свят, и доволно разпространява объркване, но Исус е изкупил света и Неговият Дух насочва последователите Му към всяка истина (Йоан 16:13).

`Доколко вярата ви се оформя от културата и доколко от библейската истина? Как бихте могли да ги разграничите? Обсъдете отговора си в групата.`