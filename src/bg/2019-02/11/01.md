---
title:  Семейства на вярата
date:   08/06/2019
---

### За изучаване през седмицата
Деяния 10:1-28,34,35; 1 Коринтяни 2:2; 1 Солунци 5:21,22; Йоан 1:12,13; 3:7; 1 Йоан 5:1.

> <p>Стих за запаметяване</p>
> „Следователно (…) с търпение нека тичаме на очертаното пред нас поприще, като насочваме своя взор към Исус, Начинателя и Завършителя на нашата вяра, Който заради предстоящата Нему радост издържа кръст, като презря срама, и седна отдясно на Божия престол“ (Евреи 12:1,2).

Независимо в кой етап от живота се намираме, какво сме преживели или с какво сме се сблъсквали по пътя, живеем в обстановката на нашата култура. Родителите, нашите деца, нашите домове, семейства, дори нашата църква – всички те са повлияни от културата, в която пребивават, и то в голяма степен. Макар че се намесват и други фактори, промяната на съботата в неделя е силен пример за това как културата по онова време е повлияла на църквата сериозно и негативно. Всеки път, когато минаваме край църква и виждаме табела за неделни служби, това красноречиво ни напомня какво дълготрайно и силно влияние може да има културната обстановка. 

Християнските семейства се сблъскват с културни влияния през цялото време. Понякога те може да са добри; обаче през повече време са отрицателни.

Благата вест е, че силата на евангелието ни дава светлина, утеха и сила да се справим с предизвикателствата, които културната среда ни отправя. Тази седмица ще обсъдим как бихме могли да станем „семейства на вярата“, докато се стремим да бъдем „безукорни и незлобливи, непорочни Божии чада всред опако и извратено поколение, между които блестите като светила на света“ (Филипяни 2:15).