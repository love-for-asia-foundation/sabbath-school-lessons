---
title:  Вестоносци от двадесет и първи век
date:   13/06/2019
---

В популярния си преразказ на Библията „Вестта“ Юджийн Питърсън използва „вестта“ там, където се споменава библейската дума за „евангелие“. Благата вест за Исус наистина е вестта, от която светът все още има нужда и днес. Християнските семейства са призовани да я преживяват заедно и да я споделят в която и култура да живеят.

`Как бихте обобщили „вестта“, използвайки следните стихове? Матей 28:5-7; Йоан 3:16; Римляни 1:16,17; 1 Коринтяни 2:2; 2 Коринтяни 5:18-21`

Най-първата вест, която учениците се втурват да разгласят, е възкресението на Исус Христос. Християнските семейства днес се присъединяват към вестоносците, като заявяват: „Христос възкръсна“, както им е заръчано (Матей 28:7). Реалността на Неговото възкресение придава истинност на всичко друго, което Той е казал за Себе Си, за Бога и за любовта Му към грешниците, за прошката и за увереността във вечния живот чрез вяра в Него.

Ревност за евангелието. Писанието ни позволява да проследим невероятното влияние на евангелието върху живота на Исусовите последователи. Те отварят домовете си за изучаване на Библията; молят се и се хранят заедно; споделят средствата си и се грижат един за друг. Цели домакинства приемат вестта. Стават ли веднага безупречни хора? Не. Има ли сред тях конфликти и разногласия? Да. Но тези последователи на Христос са някак по-различни. Те признават нуждата си от Бога и един от друг. Приоритет за тях е единството и хармонията в дома и в църквата и се стремят да изпълнят молитвата на Исус от Гетсимания (Йоан 17:20-23). Свидетелстват един пред друг и пред невярващите с дързост, като дори излагат живота си на опасност заради своята вяра.

Така трябва да бъде и при нас. Дори в настоящата епоха, колкото и да е предубедена към духовните неща, хората, имащи интерес, все още слушат. Духът копнее да изпълни човешките сърца с вълнение за евангелието. Когато благата вест наистина стане блага в сърцата ни, както е в Словото, споделянето ще бъде спонтанно и неудържимо.

`Какви промени можете да направите в семейството си и как те ще ви помогнат да бъдете предвестници на „вестта“, която сме призовани да споделяме?`