---
title:  Да се поучим от грешката на царя
date:   16/06/2019
---

`Прочетете разказа за изцелението на Езекия и посещението на вавилонските пратеници. 2 Летописи 32:25,31; Исая, 38 и 39 гл.`

Писанието посочва, че пратениците се вълнували от чудотворното изцеление на цар Езекия. Обаче той като че ли не казва нищо за това. Не набляга на нещата, които биха могли да отварят сърцата на тези любопитни посланици за познанието на истинския Бог. Поразителна е разликата между неговата благодарност, че е изцелен, в 38 глава и мълчанието му за това в 39 глава. 

„Бог го остави, за да го изпита.“ Това държавническо посещение е изключително важен случай; обаче не е записано нищо по въпроса дали Езекия е искал специално ръководство за него в молитва от пророци или свещеници. И Бог не се намесва. Сам и без да се консултира с духовни съветници, царят явно забравя за Божието дело в живота си и в живота на нацията. Намерението на историка във 2 Летописи 32:31 може да е било да покаже колко лесно е да се приеме за даденост Божието благословение и колко са склонни получателите на Неговата милост към самонадеяност. 

`По-долу са изброени някои поуки за верността в дома, които могат да бъдат извлечени от преживяването на Езекия. За какви други бихте могли да се сетите?`

Всяко гостуване в християнски дом е възможност хората да срещнат последователи на Христос.

Малцина гости отварят дума за духовни неща. Християните трябва да намират начини, които са деликатни и уместни за случая, за да споделят добрата вест.

Те не са призовани да се перчат с материалното си благополучие или постижения, въпреки че могат да отбелязват, че това са Божии благословения. Призовани са да възвестяват „превъзходствата на Този, Който ви призова от тъмнината в Своята чудесна светлина“ (1 Петър 2:9) или, ако използваме опитността на Езекия като символ, да разгласяват, че са били на смъртно легло, но Христос ги е изцелил; че са били мъртви в греха, а Христос ги е възкресил и ги е поставил в небесни места (Ефесяни 2:4-6).

`Как бихте могли да използвате дома си, за да свидетелствате на другите? Как да споделяте вярата си в Христос по-открито, когато имате гости?`