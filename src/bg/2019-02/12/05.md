---
title:  Семейният живот е за споделяне
date:   19/06/2019
---

`В следните стихове проследете как Новият Завет използва думите „следвам“ или „подражавам“. Какво ни говорят те за процеса на израстването ни като християни? Според вас какво подсказват за връзката между даването на добър пример и свидетелстването? 1 Коринтяни 4:16; Ефесяни 5:1; 1 Солунци 1:6; Евреи 6:12; 13:7; 3 Йоан, 11 гл.`

Ударението на Новия Завет върху подражанието признава важната роля на добрия образец в процеса на учене. Хората започват да приличат на този, когото наблюдават. Същият принцип важи за връзките като цяло и особено в дома, където подражанието е често срещано. Децата подражават на родителите и братята/сестрите; женените партньори често подражават един на друг. Тази идея ни дава важен ключ за начина, по който брачните двойки и семействата могат да дават християнско свидетелство на други брачни двойки и семейства. 

Силата на социалното влияние. Свидетелстваме от нашите домове, когато създаваме възможности други да ни наблюдават и да споделят в дома ни нашата опитност по какъвто и да било начин. Много хора просто нямат добър пример за брак или семейство, който да следват. В нашите домове могат да наблюдават влиянието на Христовия Дух. „Социалното влияние – пише Елън Уайт – е невероятна сила. Ако пожелаем, можем да го използваме като средство да помагаме на хората около нас“ (По стъпките на великия Лекар. С. 354 – англ. изд.).

Когато женени канят други двойки на обяд/вечеря, общуване или изучаване на Библията, или когато посещават програма за израстване в брака заедно, гостите виждат един модел. Проявите на взаимност, подкрепа, общуване, разрешаване на конфликти и напасване на различията свидетелстват за семейния живот в Христос.

`Обаче за какво трябва винаги да внимаваме в този контекст? Йеремия 17:9; Йоан 2:25; Римляни 3:23`

Подражавайте на вярващи, които следват Христос. Всички човешки примери имат своите недостатъци; обаче свидетелството на християнския дом не означава абсолютно съвършенство. Идеята на Новия Завет за подражание е призив хората да следват вярващи, ходещи в стъпките на Христос. Те ще възприемат християнската вяра, когато виждат как тя работи в живота на други хора, грешни като самите тях.

`Какво бихте могли да направите, за да стане домът ви по-добър образец за християнско свидетелство?`