---
title:  Семейството на първо място
date:   17/06/2019
---

Най-естествените първи обекти на евангелизационните ни планове са хората в домакинството. Няма по-важно мисионско поле от това.

`Какви изводи можем да направим от Йоан 1:40-42 за споделянето на вярата в дома? Второзаконие 6:6,7; Рут 1:14-18`

Ентусиазиран разказ. Андрей не само разказва; той прави така, че брат му Симон да се срещне с Исус. Ентусиазиран разказ за Исус и за запознаването с Него като личност – каква простичка формула за споделяне на евангелието с роднини в домовете ни! След като прави това, Андрей се отдръпва. Оттогава Исус и Петър създават лична връзка.

Да помогнем на децата да стигнат до вярата. Децата в дома често се пропускат като подходящи за евангелизиране. Родителите неправилно предполагат, че те просто ще попият от семейната духовност. Това не бива да се приема за даденост. Макар че децата и младите се учат от примерите, които наблюдават, също толкова вярно е и че тези по-млади членове на Господното семейство имат нужда от индивидуално внимание и възможности да бъдат лично запознати с Него. Второзаконие, 6 глава набляга силно върху тази идея: Трябва да се обърне внимание на най-ефективното религиозно образование. В дома трябва да се насърчават редовните духовни навици на лично и семейно поклонение. Трябва да се влагат време и сериозни усилия за децата и младежите. 

`Какво можем да научим от евангелизационната кампания на Ноемин? Рут 1:8-22`

Рут вижда Ноемин в най-трудните моменти: когато се опитва да отпрати снаха си и когато, гневна и отчаяна, тя остро напада Бога, докато си припомня собствените си загуби (Рут 1:15,20,21). Няма по-красноречиво свидетелство от това на Рут, че младежите могат да срещнат и да се посветят на един съвършен Бог дори когато с Него ги е запознал несъвършен родител.

`Как идеята, че домът е най-важното мисионско поле, влияе върху отношението ви към хората, с които живеете? Направете заедно списък с конкретни неща, които вашето семейство може да направи, за да води необърнатите роднини при Христос.`