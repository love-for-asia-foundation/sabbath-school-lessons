---
title:  Мир, който побеждава
date:   18/06/2019
---

`Какъв съвет дава Новият Завет за бракове, разделени заради религия? 1 Коринтяни 7:12-15; 1 Петър 3:1,2`

Благословението да бъдеш християнски партньор. В „Първо коринтяни“ ап. Павел отговаря на притесненията на повярвали хора, че ако останат с невярващия си партньор, могат да оскърбят Бога или да осквернят себе си и децата си. Не е така, казва Павел. Свещената брачна институция и нейните тесни връзки трябва да продължават и след обръщането на единия партньор. Присъствието на християнина „освещава“ другия и децата на двойката. Думата „освещава“ трябва да се разбира в смисъл, че невярващите партньори се запознават с благословенията на благодатта, живеейки с християнските си брачни партньори.

Колкото и да е трудно, невярващият партньор може да реши да напусне брака. Въпреки че последиците могат да бъдат сериозни, милостивото Слово на нашия Бог – който винаги подкрепя свободата на човека да избира – е „нека напусне“. Вярващите „не са поробени под брачния закон“ (1 Коринтяни 7:15).

Призовани да живеем в мир. Категоричната препоръка на Божието Слово е, че въпреки проблемите в един духовно разделен дом, може да се намери начин в него да царува Христовият мир. Надеждата е да се съхрани бракът, да се даде доказателство за тържеството на евангелието сред трудности и да се успокоява партньорът, с когото вярващият е една плът, въпреки че той/тя е невярващ/а.

`До каква степен се простира отговорността на вярващия брачен партньор към невярващия?`

Дълготърпение, непоклатима вярност, смирено служене и обаятелно свидетелство от страна на вярващия създават голяма вероятност за спечелване на нехристиянина. Покорството в християнския брак произлиза от благоговението пред Христос (Ефесяни 5:21). Макар че съпругът/съпругата може да се отнася с християнско покорство към невярващия партньор, той/тя дължи най-голяма вярност винаги на Христос. Верността към Божиите изисквания не налага на никого да търпи насилие в ръцете на малтретиращ партньор.

`Някой от вашата църква има ли проблеми с невярващ партньор? Ако да, как бихте могли да му помогнете на практика?`