---
title:  Божието вечно благовестие
date:   02/03/2019
---

### За изучаване през седмицата
Откровение 14:6-12; Матей 24:14; Еклесиаст 12:13,14; Изход 20:2-11; Исая 21:9; 34:8-10.

> <p>Стих за запаметяване</p>
> „Тук е нужно търпението на светиите, на тези, които пазят Божиите заповеди и вярата в Исус” (Откровение 14:12).

„Откровение“ показва, че измамата на Сатана в края на времето ще бъде толкова успешна, че светът ще избере да се покланя на звяра и да приеме белега му. Но Откровение 14:1-5 ни казва, че Бог ще има Свой остатък – онези, които ще застанат на страната на Господа, когато по-голямата част от света няма да го прави.

В крайна сметка хората ще трябва да избират не дали да се покланят, или не (всеки винаги се покланя на нещо), а по-скоро на кого да се покланят. Поклонниците на звяра ще получат белега на челото или на дясната си ръка, символ на техния избор да служат на отстъпническата система със своите умове и постъпки.

Същевременно светът ще стане свидетел на такова велико прогласяване на евангелието, каквото не е било наблюдавано от деня на Петдесятница. Преди Божиите съдби да се излеят над бунтовното човечество, Бог ще изпрати Своите предупредителни вести на „всеки народ, племе, език и хора” (Откровение 14:6). Той не иска да погине никой, но всички да бъдат спасени и точно по тази причина смъртта на Христос е за цялото човечество. Въпросът е кой ще я приеме и кой – не.
