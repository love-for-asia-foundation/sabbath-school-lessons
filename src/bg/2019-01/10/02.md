---
title:  Трите ангелски вести
date:   03/03/2019
---

Точно преди края Бог изпраща Своите предупредителни вести, символично изобразявани като три викащи ангела, летящи в небето. Гръцката дума за ангел (angelos) означава „вестител“. Доказателствата от „Откровение“ сочат, че тримата ангели обозначават Божия народ, на когото е поверено да сподели със света вестта за последното време.

`Прочетете Откровение 14:6 заедно с Матей 24:14. Първата ангелска вест е наречена „вечното благовестие“ (Откровение 14:6). Какво ни разкрива описанието на прогласяването на „вечното благовестие“ за съдържанието и целта на първата ангелска вест? Защо тази вест е централна за всичко, в което вярваме?`

Тази първа вест за последното време е прогласяването на евангелието в контекста на часа на настъпването на Божия съд върху света. Евангелието е добрата новина за един Бог, спасяващ човешките същества въз основа на Исус Христос и извършеното от Него за тях. Благовестието е „вечно“, защото Бог никога не се променя. Неговият план е замислен още преди да сме съществували (2 Тимотей 1:9; Тит 1:2). Първата ангелска вест включва както спасението, така и съда. Това е добрата новина за тези, които отдават слава на Бога и Му се покланят като на Създател, но също така е и предупреждение за съд за отхвърлящите Създателя и дадения от Него белег на истинското поклонение – седмия ден, събота.

Трите ангела са описани като прогласяващи вестите със „силен глас“ (Откровение 14:7,9). Вестите са спешни и важни; те трябва да бъдат чути от всички, защото касаят вечната им съдба. Като такива трябва да бъдат прогласени на всеки народ, племе, език и хора. Това прогласяване е особено важно, защото в края на времето звярът ще упражнява власт над „всеки род и народ, език и племе“ (Откровение 13:7). Измамните дейности на Сатана са в глобален мащаб и затова биват посрещнати от всемирното прогласяване на благовестието в края на времето.

Трите ангелски вести ще бъдат проповядвани от Божия народ, за да противодействат на Сатана и неговите съюзници на последното време – змея, символ на езичеството/спиритизма; звяра от морето, силата, символизираща римокатолицизма; и подобния на агне звяр, или лъжепророка, представител на отпадналото протестантство в Съединените щати (Откровение, 13 гл.). Сатана използва тези сили в края на времето чак до времето на шестата язва (Откровение 16:13,14). Така пред света ще бъдат представени две съперничещи си вести, всяка от които има за цел да спечели верността на хората по земята.

`Като адвентисти от седмия ден ние сме призовани да достигнем света с истините на последното време, съдържащи се в Тройната ангелска вест. Какво правите вие, за да допринесете точно за това? Какво повече бихте могли да сторите?`
