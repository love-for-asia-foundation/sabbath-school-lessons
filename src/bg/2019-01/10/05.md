---
title:  Втората ангелска вест
date:   06/03/2019
---

Втората ангелска вест обявява падането, или отстъплението на Вавилон и го определя като фалшива религиозна система. В Откровение 17:5 „Вавилон е наречен „майка на блудниците“. Дъщери са символите на църкви, които поддържат нейните учения и предания и следват нейния пример, отказвайки се от истината и Божието одобрение, за да сключат незаконен съюз със света“ (Уайт, Е. Великата борба. Гл. „Отхвърлено предупреждение“. Изд. „Нов живот“, София, с. 261).

`Прочетете Откровение 14:8 заедно с Откровение 18:2 и Исая 21:9. Двойното повторение на думата „падна“ посочва прогресивното отстъпление на Вавилон и обозначава сигурността на неговия пълен морален колапс. Защо Вавилон е описан като вече паднал, след като падението му е заявено и като предстоящо?`

В „Откровение“ Вавилон на последното време е съюз на фалшивите религиозни системи, включващи римокатолицизма и отпадналия протестантизъм. Те ще се предоставят в служба на Сатана срещу Божия народ (вж. Откровение 13:11-18; 16:13; 17:5). Този отстъпнически религиозен съюз ще проявява арогантността на Древния Вавилон, като се възвисява над Бога и се стреми да заеме Неговото място в този свят. Вестта на втория ангел предупреждава Божия народ, че тази нечестива система все повече и повече ще се отдалечава от истината като последица от отказа ѝ от светлината на адвентната вест. „Пълното падане на Вавилон няма да настане, докато това състояние и съединението на църквата със света не навлезе в цялото християнство“ (Уайт, Е. Великата борба. Гл. „Отхвърлено предупреждение“. Изд. „Нов живот“, София, с. 266).

`Прочетете Откровение 14:8 заедно със 17:2 и 18:3. Как Вавилон опива света с виното на своето блудстване? Какво символизира това вино?`

Откровение, 17 глава представя Вавилон на последното време като блудница, опиваща земните жители с виното на своята неморалност (вж. Откровение 17:2). 

Виното от Вавилон се отнася до фалшивите учения и фалшивото евангелие, предлагани от тази отстъпила религиозна система. Днес, когато множество протестантски църкви, в изпълнение на библейското пророчество, бързо изтриват различията, отделяли ги някога от Римокатолическата църква, и се отвръщат от библейската истина, ставаме свидетели на покваряващото влияние на вавилонското вино сред тялото на изповядващите се за християни: теистична еволюция, която изрично противоречи на препратката към Сътворението във вестта на първия ангел; теологичните предания, заместващи „само Писанието“; ревизирана етика, изоставяща библейските определения за пола, брака и т.н. Опиянените хора не могат да мислят трезво. Тъй като хората духовно се опиват от вавилонското вино, Вавилон ще ги съблазни да се поклонят на морския звяр и да приемат белега на звяра – белега на властта на звяра от морето, наложен от подобния на агне звяр.
