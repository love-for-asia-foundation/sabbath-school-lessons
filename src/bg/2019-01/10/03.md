---
title:  Първата ангелска вест – част първа
date:   04/03/2019
---

`Прочетете Откровение 14:7 заедно с Еклесиаст 12:13,14. Какво означава да се „боите от Бога“? Как концепцията за страха от Бога е свързана с евангелието и какво общо има евангелието със спазването на Божиите заповеди? (Вж. също Римляни 7:7-13.) Каква е връзката между страха от Бога и прославянето Му?`

Призивът да се „боим от Бога и да му отдадем слава“ (Откровение 14:7) е обявен в контекста на „вечното благовестие“. Разбирането на това, което Христос е извършил за нашето спасение, ни подтиква да Му отговорим положително.

В Библията страхът от Бога и отдаването на дължимата Му слава са тясно свързани (Псалми 22:23; Откровение 15:4). Взети заедно, те обозначават правилната връзка с Бога (Йов 1:8) и послушанието пред Него.

Да се боим от Бога не означава да се страхуваме от Него, а да Го възприемаме сериозно и да допуснем присъствието Му в нашия живот. Божиите представители в края на времето са тези, които се боят от Него (вж. Откровение 11:18; 19:5). Той желае Неговият народ да Го обича (Второзаконие 11:13; Матей 22:37), да Му се покорява (Второзаконие 5:29; Еклесиаст 12:13) и да отразява Неговия характер (Битие 22:12).

За Божия народ е важно да Му отдава слава, защото „настана часът, когато Той ще съди“ (Откровение 14:7). Тук се има предвид Предадвентния изследователен съд, който се провежда преди Второто пришествие. Целта на този съд е да разкрие дали наистина служим на Бога (решение, изявявано от нашите дела – вж. 2 Коринтяни 5:10). В края на този съд ще се реши участта на всеки човек (Откровение 22:11) и Исус ще дойде да донесе на всекиго наградата според каквито са делата му (Откровение 22:12).

Съдът в Откровение, 14 глава е част от благовестието. За тези, които са в правилна връзка с Бога, съдът е добра новина; той означава оправдание, спасение, свобода и вечен живот. Но е и лоша новина за непокорните, освен ако не се покаят и не се обърнат към Бога, приемайки тази вест на последното време и на часа за съд. Бог не желае да загине нито един, но всички да дойдат до покаяние (2 Петър 3:9).

`Как бихте могли да устоите сами в съда? Каква присъда би разкрил животът ви? Какво разкрива вашият отговор за необходимостта от евангелието и защо то е толкова тясно свързано с вестта на първия ангел?`
