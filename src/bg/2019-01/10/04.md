---
title:  Първата ангелска вест – част втора
date:   05/03/2019
---

„Откровение“ показва, че централните въпроси в последната криза от земната история ще бъдат поклонението и покорността пред Бога, разкрити в спазването на Неговите заповеди (Откровение 14:12). Хората по света ще бъдат разделени на две групи: тези, които се боят от Бога и Му се покланят, и онези, които се боят от звяра и му се покланят.

`Преговорете първите четири заповеди от Декалога (Изход 20:1-11). След това идете на Откровение, 13 глава. Как изискваното поклонение от страна на звяра (Откровение 13:15), издигането на образ на звяра, на който хората да се покланят (Откровение 13:14,15), хуленето на Бога и на Неговото име (Откровение 13:5,6) и получаването на белега на звяра (Откровение 13:16,17) посочват сатанинските атаки към първите четири заповеди от Декалога по време на последната криза?`

Централната концепция в първите четири заповеди от Декалога е свързана с поклонението. „Откровение“ посочва, че тези заповеди ще се превърнат в стандарт на лоялност към Бога при последната криза. Последният конфликт между Христос и Сатана очевидно ще се върти около поклонението и първите четири заповеди.

Ключовият въпрос при последната криза е подчертан във втория призив на първата ангелска вест. Призивът да се „поклоним на Този, Който е направил небето и земята, морето и водните извори“ (Откровение 14:7) е почти точен цитат на четвъртата заповед на Декалога (Изход 20:11). Този факт показва, че призивът да се покланяме на Бога Създател е призив за спазване на съботата.

Почивката и поклонението в седмия ден, събота, е специалният знак за връзката ни с Бога (Изход 31:13; Йезекиил 20:12). Първата ангелска вест е призив за поклонение пред Създателя.

„Докато спазването на фалшивата събота в съгласие със законите на държавата, но в противоречие с четвъртата заповед, ще бъде признание за вярност към враждебна на Бога сила, пазенето на истинската събота с послушание на Божия закон, ще бъде доказателство за вярност към Твореца. Докато едни ще се подчинят на земни авторитети и ще приемат белега на звяра, други ще изберат Божествения авторитет и ще приемат Божия печат“ (Уайт, Е. Великата борба. Гл. „Последното предупреждение“. Изд. „Нов живот“, София, с. 414)
