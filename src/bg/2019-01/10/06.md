---
title:  Третата ангелска вест
date:   07/03/2019
---

`Как Откровение 14:12 описва верния Божи народ?`

В контраст с верния Божи народ, Откровение 14:9,10 предупреждава за съдбата на онези, които са изправени пред Божия гняв. В Стария Завет изливането на Божия гняв е описано символично като пиене на вино от чаша (Йеремия 25:15,16). Тежестта на присъдата върху поклонниците на звяра се изразява като пиене на виното на Божия гняв, приготвено „чисто в чашата“ (Откровение 14:10). Древните хора често са разреждали виното с вода, за да намалят опияняващата му сила. Смесеното неразредено вино представлява пълното изливане на Божия гняв, което не съдържа никаква милост.

`Прочетете Откровение 14:10,11 заедно с Откровение 20:10-15. Как Исая 34:8-10 и Юда 7 хвърлят светлина върху твърдението: „И димът от тяхното мъчение ще се издига до вечни векове“?`

Свидетелството за мъчението с огън и жупел описва пълното унищожение. Огънят и жупелът са средство на съд (Битие 19:24, Исая 34:8-10). Издигащият се дим от разрушението е добре познат образ в Библията. Исая пророкува бъдещото унищожение на Едом чрез огън и жупел – той ще се превърне в горяща смола: „Няма да угасне нито нощем, нито денем; димът ѝ ще се издига непрестанно“(Исая 34:10). Юда описва съдбата на Содом и Гомор като понасящи наказанието на „вечния огън“ (Юда 7). Тези текстове не говорят за безкрайно горене, защото никой от тези градове днес не продължава да гори. Вечни са последиците, а не самото горене. „Вечният огън“ от „Откровение“ се отнася до унищожението; горенето ще бъде достатъчно дълго, за да направи унищожението пълно, докато не остане нищичко за изгаряне.

`Въпреки че можем да бъдем благодарни за великата истина, че пъкленият огън няма да измъчва изгубените в продължение на цялата вечност, наказанието все пак е достатъчно страховито. Какво следва да ни разкрие това за свещената задача, която ни е била поверена, да предупредим другите за предстоящите събития?`
