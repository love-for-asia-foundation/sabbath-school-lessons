---
title:  Образът на звяра
date:   27/02/2019
---

`Прочетете Откровение 13:12,13. Как 3 Царе 18:38 и Деяния 2:3 ни помага да разберем естеството на измамните действия на уподобяващия агне звяр – най-великото от които е да направи огън да падне от небето?`

Чрез извършването на чудеса подобният на агне звяр ще убеди мнозина, че думите му са верни, въпреки че не са в пълна хармония с Писанието. „Чрез посредничеството на спиритизма ще се вършат чудеса, ще бъдат лекувани болни и извършвани много неопровержими свръхестествени неща“ (Уайт, Е. Великата борба. Гл. „Предстоящата борба“. Изд. „Нов живот“, София, с. 403). Тези чудеса помагат на приличащия на агне звяр да убеди земните жители да направят образ на звяра от морето, получил смъртоносната рана.

Излекуването на смъртоносната рана на морския звяр се отнася до възстановяването на римското папство като религиозно-политическа сила. Подобният на агне звяр също започва да говори като змея и упражнява силата на звяра от морето, като показва, че става също толкова нетолерантен, колкото народите, представени чрез тези символи.

„Такова действие би било в пълно противоречие с принципите на управление, с духа на свободните институции, с недвусмислените и тържествени изявления на Декларацията за независимостта и с Конституцията (…) Но противоречието на подобно действие не е по-голямо от представеното в символа. Именно звярът с агнешките рога – на вид чист, благороден и безвреден, говори като змей (…)

„(...) казваше на живеещите на земята да направят образ на звяра (...).” Тук ясно е посочена форма на управление, при която законодателната власт се намира в ръцете на народа – извънредно сполучливо доказателство, че Съединените щати са нацията, означена от пророчеството.

Но какво е „образът на звяра”? И как ще бъде създаден? Създава го двурогият звяр и представлява образ НА първия звяр. Също е наречен образ НА звяра. Следователно, за да научим какъв е образът и как трябва да бъде изграден, ние трябва да разучим характерните черти на самия звяр – папството.

Когато първата църква се покварява, като се отделя от простотата на евангелието и приема езическите обреди и обичаи, тя губи духа и силата на Бога. За да контролира съвестта на хората, търси подкрепата на светската власт. Резултатът е папството – църквата, която контролира държавната власт и я използва, за да прокара собствените си планове, особено относно наказването на така наречените „ереси” (…)

Когато ръководните църкви на Съединените щати, обединени на доктринална основа, обща за всички, повлияят на държавата да наложи изискванията им и да подкрепи нарежданията им, тогава протестантска Америка ще е изградила един образ на римската йерархия и налагането на граждански наказания над друговерци ще бъде неизбежната последица (…)

„Образът на звяра“ представлява онази форма на отстъпилия протестантизъм, която ще се е развила, когато протестантските църкви потърсят помощта на държавната власт, за да наложат своите учения“ (Уайт, Е. Великата борба. Гл. „Божият закон е непроменим“. Изд. „Нов живот“, София, с. 301-302).
