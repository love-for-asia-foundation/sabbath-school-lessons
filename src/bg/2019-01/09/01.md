---
title:  Сатана и неговите съюзници
date:   23/02/2019
---

### За изучаване през седмицата
Откровение, 13 гл.; Откровение 17:8; Даниил 7:24; 2 Солунци 2:2-12; Откровение 12:14-16; 3 Царе 18:38.

> <p>Стих за запаметяване</p>
> „Тогава змеят се разяри против жената и отиде да воюва против останалите от нейното потомство, които пазят Божиите заповеди и свидетелството на Исус” (Откровение 12:17).

Откровение, 12 глава описва атаките на Сатана срещу верния Божи народ – включително гоненията от езическия Рим и по-късно от папския Рим през 1260 дни/години (538-1798 г., вж. Откровение 12:6,13,14 и Урок 7, частта за вторник). Глава 13 описва по-подробно атаките на Сатана в християнската история, подпомогнат от двама съюзници, и двамата представени като зверове. Под ръководството на Сатана змеят и тези двама зверове в края на времето се обединяват, за да се противопоставят на Божията изкупителна дейност и да се постараят да спечелят верността на света.

Тук е необходимо известно предупреждение. По-лесно се тълкуват пророчествата, които вече са се изпълнили в миналото. Но когато стигнем до тези, които предстои да се изпълнят, както ще направим в частта за вторник, трябва да бъдем по-предпазливи. Бог ни показва какво ще се случи в края на времето, за да не се изненадаме, но Той не ни разкрива всяка подробност, която бихме искали да научим.

Винаги трябва да помним, че макар тези пророчества да ни казват какво ще се случи в края, те не ни посочват кога и как точно ще се развият последните събития. Следователно трябва да внимаваме и да не спекулираме извън това, което ни разкрива пророчеството. Нека не забравяме, че пророчествата от „Откровение“ имат практични цели: да ни научат как да живеем днес и да бъдем подготвени за бъдещето.
