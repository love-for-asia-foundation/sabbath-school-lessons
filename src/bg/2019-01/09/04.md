---
title:  Звярът, излизащ от земята
date:   26/02/2019
---

Първата половина от Откровение, 13 глава описва римокатолическата сила, действаща по време на пророческия период от 1260 дни/години. Със събитията на Френската революция тази религиозно-политическа система получава смъртоносна рана. Но смъртната рана в крайна сметка оздравява, като връща тази система към пълноценен живот. Втората половина на главата описва как се случва на практика оздравяването на смъртоносната рана на звяра.

`Прочетете Откровение 13:11. Кои са характеристиките на втория звяр? В светлината на Откровение 12:14-16 каква е значимостта на факта, че този звяр излиза от земята?`

Йоан наблюдава друг звяр. За разлика от първия, вторият излиза от земята. Този втори звяр е световна сила, с влияние от същия калибър като на първия звяр. Но за разлика от морския звяр, който има ужасяващ външен вид, звярът от земята изглежда безобиден, поне на пръв поглед. Той има „два рога като агнешки“ (Откровение 13:11), което, както видяхме в „Откровение“, е символ на Христос. Така тази сила в края на времето изглежда христоподобна.

Тя възниква на територия, която защитава жената, символ на Божията истинска църква, от преследващия поток на змея в края на пророческите 1260 дни/години (Откровение 12:14-16). Очевидно това е нов играч на сцената, появяващ се като световна сила, след като звярът от морето е получил смъртоносната рана по време на събитията от Френската революция, което означава, че земният звяр е по-всяка вероятност играч на последното време.

„Коя нация в Новия свят през 1798 г. се е издигнала и увеличила властта си, обещавайки да стане велика и силна и привличайки вниманието на целия свят? Приложението на символа е неоспоримо. Една-единствена нация отговаря на особеностите на това пророчество; то посочва безпогрешно Съединените американски щати” (Уайт, Е. Великата борба. Гл. „Божият закон е непроменим“. Изд. „Нов живот“, София, с. 300).

Но Откровение 13:11 показва, че Америка, до голяма степен протестантска, в края на краищата ще започне да говори като змей, също като самия дявол, със световно влияние, подобно на Римската империя. Тази сила на последното времето ще бъде инструмент в опитите целият свят да бъде накаран да се покланя на първия звяр, който е получил смъртоносната рана. С други думи, Съединените щати, които някога са предоставяли защита и сигурно убежище за църквата, в определен момент ще започнат да играят преследваща роля в събитията на последните дни.

`Когато Съединените щати за първи път биват идентифицирани като втория звяр от Откровение, 13 глава, те не разполагат с властта и влиянието, които имат сега. Как този факт спомага да се потвърди идентифицирането на Съединените щати като описаната в това пророчество сила?`
