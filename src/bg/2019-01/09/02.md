---
title:  Звярът от морето
date:   24/02/2019
---

`Прочетете Откровение 13:1-4,8 и 17:8. Кои са характеристиките на този звяр и какви са фазите на неговото съществуване?`

Йоан наблюдава как в морето се появява един чудовищен звяр. И ако звярът представлява политическа власт, описанието на звяра от морето сочи към една политическа сила, чиято характерна черта е религията. Морето символизира големите населени райони на Европа, от които морският звяр възлиза на власт след упадъка на Римската империя (вж. Откровение 17:15).

Йоан описва звяра, излизащ от водата. Той има седем глави и десет рога, също като змея от Откровение 12:3,4, което показва тясната връзка с езическия Рим. На главите на звяра е написано богохулно име, а на роговете са царските корони. Главите на звяра са царствата, използвани от Сатана, за да преследва Божия народ през цялата история (вж. Откровение 17:9-11). Богохулното име сочи към божествената титла, за която претендира звярът. Десетте рога сочат към Даниил 7:24, символизирайки народите, които излизат от Римската империя след нейния разпад. Тези характеристики на морския звяр сочат към папството, израснало от Империята.

Морският звяр прилича на леопард с крака на мечка и уста на лъв.Ето че звярът съчетава в себе си характеристиките на четирите зверове (символи на световните империи) от Даниил 7:2-7: Вавилон, Мидо-Персия, Гърция и Рим. Йоан обаче ги изброява в обратен ред, което от неговата гледна точка в І век показва, че звярът от морето е свързан с четвъртия звяр от Даниил, 7 гл. – Римската империя.

Змеят дава на звяра силата, престола и голяма власт. Точно както Отец дава Своя престол и власт на Христос (Откровение 2:27), така и Сатана коронясва звяра като свой сърегент и представител на земята. 

Откровение 13:5-7 гласи, че периодът на гонителската дейност на звяра в пророческата история е 42 „месеца“. Както видяхме, преследването на чистата жена продължава „време, времена и половин време“, това са три и половина „времена“, или пророчески „години“ (Откровение 12:13,14; ср. Даниил 7:25). Четиридесет и два пророчески „месеца“ са равни на 30 дни, умножени по 42, или 1260 дни/години (Откровение 12:6). Следователно „време, времена и половин време“, 42 „месеца“ и 1260 „дни“ се отнасят до един и същ времеви период от 1260 години. Тази фаза завършва, когато една от главите на звяра е смъртоносно ранена, причинявайки временната смърт на звяра. С изцелението на раната звярът се връща към живот. Това предизвиква възхищението на света и хората се покланят и на змея, и на звяра.
