---
title:  Дейностите на звяра от морето
date:   25/02/2019
---

Откровение 13:5 уточнява период от време на гонения, както обсъдихме вчера. 42-та месеца от дейността на звяра са същият период от време като 1260-те дни/години от преследването на жената/църквата от Откровение 12:6,14. (Пророческият ден символизира една буквална година (Числа 14:34; Йезекиил 4:6). Вж. частта за вторник от Урок 7.) 538 година сл.Хр. правилно бележи началото на този пророчески период, когато Римската църква, начело с папата, се утвърждава като църковна сила, доминираща Западния свят през Средновековието. Събитията от Френската революция нанасят на звяра смъртоносната рана през 1798 г., като по този начин довеждат до временен край на църковната репресивна власт и институционалната държавна религия.

`Сравнете Откровение 13:5-8 с Даниил 7:24,24 и 2 Солунци 2:2-12. По какъв начин действията на звяра от морето отразяват описанието на малкия рог и на човека на греха?`

Дейностите на звяра по време на пророческия период от 1260 дни/години са наречени богохулство. В Новия Завет богохулството може да означава претенция за равенство с Бога (Йоан 10:33, Матей 26:63-65) и действия, узурпиращи Неговата власт (Марк 2:7). Богохулствата на морския звяр са насочени „против Бога, да хули името Му и небесното Му жилище и онези, които живеят на небесата“ (Откровение 13:6). Божието обиталище е светилището в небето, където Христос служи в полза на нашето спасение. Звярът от морето отрича застъпническото дело на Христос, като се опитва да го замени с човешко свещенство, претендиращо, че се разпорежда със спасението и прощаването на греховете. Приписването на сили, принадлежащи единствено на Бога, е същността на богохулството.

Откровение, 13 глава посочва времето на голямо отстъпничество в християнството, изпълнило се тогава, когато римокатолицизмът отправя претенции за статута и прерогативите на Бога с папата като своя глава. Отказващите да се подчинят на Рим биват подложени на гонения и мъченичество. Въпреки че днес подобни твърдения се възприемат като сурови, дори тесногръди, настоящето не може да изтрие историята, независимо на колко много хора им се иска да се случи.

`Как бихме могли да останем верни на пророчеството за историята на църквата и в същото време да бъдем любезни и внимателни в представянето на тези истини с другите?`
