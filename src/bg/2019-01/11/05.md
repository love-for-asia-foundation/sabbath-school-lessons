---
title:  Последната голяма измама на Сатана
date:   13/03/2019
---

Откровение 16:12 разкрива, че целта на пресушаването на Ефрат е да подготви пътя за „царете от изток“. В Стария Завет „царете от изток“ са Кир и неговите армии, идващи от север, а след това наближаващи Вавилон от изток (Исая 41:25). Завладяването на Вавилон от тях прави възможно връщането на Божия народ в родината му (Исая 44:27,28). По същия начин символичното пресушаване на Ефрат подготвя пътя за идването на царете от изток, за да осигурят освобождението на Божия народ на последното време.

Царете от изток в Откровение 16:12 са Христос и Неговата армия от небесни ангели. При Второто пришествие Исус ще се появи заедно с ангелските Си множества, „облечени в бял и чист висон“ (Откровение 19:14) – облеклото на безгрешните ангели (Откровение 15:6). Придружаван от небесните множества, според Откровение 17:14, Христос ще победи сатанинските сили. Последният конфликт против Божия народ преди Второто пришествие е познат като „битката при Армагедон“.

`Прочетете Откровение 16:13,14. Каква е ролята на трите нечисти духове в подготовката за последната битка при Армагедон? Как те са сатанинският фалшификат на трите ангелски вести от Откровение, 14 гл. (вж. 1 Тимотей 4:1)?`

Посредством последните събития, водещи към края на благодатното време, всяко човешко същество ще бъде подтикнато да избере на чия страна да застане в битката при Армагедон. Като прелюдия към тази духовна битка Йоан вижда трима демонични духове, приличащи на жаби. Последният опит на Сатана да измами хората включва демонични, лъжовни духове.

Змеят (езичеството и спиритизмът), звярът от морето (римокатолицизмът) и лъжепророкът (отпадналият протестантизъм) се обединяват под заповедите на Сатана (вж. Откровение 13:11,12). Той им дава възможност да вършат чудодейни знамения, сочещи към действията на приличащия на агне звяр (вж. Откровение 13:13-17), което включва спиритизма. Чудотворните знамения са част от измамната стратегия на дявола да убеди света да последва него, а не истинския Бог.

Заслепени от омразата си към Бога и Неговата истина, водачите на света с готовност ще повярват на сатанинските лъжи, обгърнати в приятна религиозна магия (2 Солунци 2:9-12). В крайна сметка те ще се обединят в последната битка, довеждаща до края на този свят.