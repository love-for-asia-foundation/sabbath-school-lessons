---
title:  Седемте последни язви
date:   09/03/2019
---

### За изучаване през седмицата
Откровение 15:1; 7:1-3; 14:9,10; 16:1-12; 17:1; Даниил, 5 гл.; Откровение 16:16; 2 Солунци 2:9-12.

> <p>Стих за запаметяване</p>
> „Кой няма да се бои от Тебе, Господи, и да прослави името Ти? Защото само Ти си свят; понеже всички народи ще дойдат и ще се поклонят пред Тебе, защото бяха изявени Твоите праведни присъди“ (Откровение 15:4).

Откровение 11:18 обобщава събитията на земята точно преди последната битка на Армагедон така: „Народите се разгневиха“. Това състояние на земните събития отговаря на описанието на последните дни, дадено от Исус (Лука 21:25), и е последвано от Божия гняв, от Неговите присъди под формата на седемте последни язви върху непокаяните (Откровение 15:1).

Откровение, 15 глава започва с описанието на седем ангели със седем чаши, пълни с този божествен гняв. Но преди да започне изливането им, ни е позволено да зърнем верния Божи народ (Откровение 15:1-4). Верните са описани като победители над „звяра и образа му, и числото на името му“ (Откровение 15:2) и като стоящи на нещо, приличащо на стъклено море, и пеещи песента на Моисей и Агнето – все образи, напомнящи за евреите на брега на Червено море и празнуващи Божията победа над египтяните (Изход, 15 гл.).

Тези победоносни светии са същите, споменати като 144 хиляди в Откровение 14:1-5. След като отказват да получат белега на звяра, те са защитени от седемте последни язви. След това, при Второто пришествие, техните смъртни тела са преобразени и облечени в безсмъртие (1 Коринтяни 15:51-54) и те ще се присъединят към възкресените светии, когато Исус се завърне в сила и слава (1 Солунци 4:17).