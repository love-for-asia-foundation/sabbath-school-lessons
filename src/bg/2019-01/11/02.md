---
title:  Значението на седемте последни язви
date:   10/03/2019
---

Хората вече са взели решение на страната на Бога или на Вавилон. Но преди Христос да дойде, унищожителните ветрове на сатанинската ярост, които са били задържани (Откровение 7:1-3), най-после се развихрят, последвани от седемте язви.

`Прочетете Откровение 15:1 заедно с Изход, 7-10 гл. Как египетските язви, представляващи историческия фон на седемте последни язви, ни поучават относно целта и значението на язвите от „Откровение“?`

Седемте последни язви са наречени „последни“, защото настъпват в самия край на земната история. В контраст с тях язвите на седемте тръби покриват период от време, включващ цялата християнска епоха, и са ограничени по обхват. Те биват наложени, докато евангелието все още се проповядва (Откровение 10:8-11:14) и се извършва застъпничеството (Откровение 8:2-5). Размесени са с милост и целта им е да доведат противниците на Божия народ до покаяние.

От друга страна, седемте последни язви настъпват непосредствено преди Второто пришествие. Те се изливат върху онези, които, подобно на фараона, са закоравили сърцата си против Божията изкупителна любов и няма да се покаят (вж. Откровение 16:11). Божественият гняв е небесната праведна присъда за направения от хората избор (вж. Римляни 1:26-28), а сега изгубените понасят последиците от собствения си избор.

`Прочетете Откровение 15:5-8 заедно с Изход 40:34,35 и 3 Царе 8:10,11. Какво загатва фразата „никой не можеше да влезе в храма“ (Откровение 15:8) за времето на седемте последни язви?`

Изразът „никой не можеше да влезе в храма“ (Откровение 15:8) посочва края на благодатното време. Тъй като Христовото застъпничество в небето е приключило, вратата пред възможността за покаяние се затваря завинаги. Ето защо последните язви няма да доведат никого до покаяние, а само ще разкрият закоравяването на сърцата на онези, които са избрали да застанат на страната на Вавилон. И това ги подтиква още повече да мразят Бога.

`Вгледайте се в днешния свят, който ще става все по-зле и по-зле. Какво ни учи за Божията милост и търпение фактът, че язвите се отлагат толкова дълго време?`