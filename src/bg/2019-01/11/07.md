---
title:  Разширено изучаване
date:   15/03/2019
---

„Само укрепените с библейските истини умове ще могат да устоят в последния голям конфликт. Всяка душа ще се срещне с решителния въпрос: „Бога ли да слушам повече, или хората?“ (...) С поглед към последните дни от човешката история апостол Павел заявява: „Защото ще дойде време, когато няма да търпят здравото учение” (2 Тимотей 4:3). Това време е вече дошло. Множествата не искат библейската истина, защото се противопоставя на греховното, пленено от света сърце; и Сатана им предоставя измамите, които обичат.

Но Бог желае да има на земята народ, поддържащ Библията и само Библията като мерило за всички учения и основа за всяка реформа. Мненията на учени мъже, заключенията на науката, вярванията на църковните събори, многобройни и различни като църквите, които представляват, гласът на мнозинството – нито едно от тях не трябва да се взима като доказателство за или против коя да е точка от религиозната вяра. Преди да приемем някое учение или предписание трябва да го потвърдим с ясното: „Така казва Господ“ (Уайт, Е. Великата борба. Гл. „Нашата единствена защита“. Изд. „Нов живот““, София, с. 407-408).

„Венецът на най-драматичната измама ще бъде, когато сам Сатана се представи за Христос. Църквата отдавна изповядва, че очаква идването на Спасителя като осъществяване на нейните надежди. И великият измамник ще наподоби това идване. В различни части на земята той ще се разкрие пред хората като величествено същество с ослепителен блясък, приличащо на даденото от Йоан описание за Божия Син (Откровение 1:13-15). Обкръжаващата го слава е ненадмината. Смъртни очи не са виждали подобна. Във въздуха отеква тържествуващият вик: „Христос е дошъл! Христос е дошъл!”. Хората падат на земята да му се поклонят (…) Гласът му е тих и мек и в същото време много благозвучен. С благ, състрадателен тон представя някои от благодатните небесни истини, изречени от Спасителя; лекува болестите на хората, после, копирайки Христовия характер, заявява, че е заменил съботата с неделята и заповядва на всички да освещават деня, благословен от него. Сатана заявява, че упоритите в свято пазене на седмия ден оскверняват името му, защото отказват да слушат ангелите, които им изпраща със светлина и истина. Това е много силна, почти побеждаваща измама” (Уайт, Е. Великата борба. Гл. „Време на скръб“. Изд. „Нов живот““, София, с. 425)

**Въпроси за разискване**

`1. Прочетете предупреждението на Исус от Откровение 16:15, включено в описанието на подготовката за битката при Армагедон. Забележете подобна формулировка в отправения по-рано призив на Христос към църквата в Лаодикия (Откровение 3:18). Как това показва значението на вестта към Лаодикия за Божия народ, живеещ по времето на подготовката за последната битка? По какъв начин тази вест се отнася лично за вас?`

`2. Белите дрехи в „Откровение“ символизират праведността на Христос (Откровение 3:4,5; 19:7-9). Само онези, които се облекат с дрехата на Христовата праведност, ще могат да устоят при последната криза. Как да избелим и изперем дрехите си в кръвта на Агнето (Откровение 7:14)?`