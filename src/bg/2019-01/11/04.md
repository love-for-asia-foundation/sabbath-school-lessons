---
title:  Пресъхването на река Ефрат
date:   12/03/2019
---

`Прочетете Откровение 16:12 заедно с Откровение 17:1,15. Какво обозначава символът на Ефрат? Какво означава пресъхването на Ефрат в контекста на седемте последни язви?`

В Стария Завет Ефрат е изключително важно средство за подкрепа на враговете на Израил – Асирия и Вавилон. Реката минава през Вавилон и е важна за града, защото напоява посевите и осигурява вода за хората. Вавилон не може да оцелее без Ефрат.

Откровение 17:1 описва Вавилон на последното време като седящ на много води, може би препратка към Ефрат (вж. Йеремия 51:13). Откровение 17:15 обяснява, че водите, върху които седи Вавилон на последното време, представляват хората, които го подкрепят; световните граждански, светски и политически сили, стоящи зад тази система. Но в крайна сметка тези сили ще оттеглят своята подкрепа.

Сцената на шестата язва отразява превземането на Древния Вавилон от персиеца Кир (вж. Даниил, 5 гл.). Според историка Херодот в нощта, когато празнуват цар Валтасар и неговите служители, персийците отклоняват Ефрат и нахлуват във Вавилон по речното корито, изненадвайки града.

Символичното пресъхване на Ефрат от Откровение 16:12 довежда до рухването на Вавилон в края на времето. Тъй като в „Откровение“ Ефрат представлява световните граждански, светски и политически сили, даващи подкрепата си на Вавилон, пресъхването на Ефрат символизира оттеглянето на тяхната подкрепа и последвалата им атака срещу Вавилон, което съответно води до неговото рухване.

Тъй като хората по света са свидетели на природните катаклизми (вж. Откровение 16:3-9), те се обръщат към Вавилон за защита. Но когато петата язва поразява седалището на властта му (Откровение 16:10,11), те виждат колко безсмислено е да търсят помощ там. Чувствайки се измамени, те се обръщат срещу Вавилон, като причиняват рухването му (вж. Откровение 17:16). И все пак, както видяхме, сърцата им остават твърдо против Бога и Неговия народ. Като такива те се превръщат в плодородна почва за последната измама, с която Сатана ще привлече света към обединение против Божия народ, за да го заличи от лицето на земята.

`По какви начини сте научили колко рисковано е да възлагате доверието си върху хората и върху човешките институции?`