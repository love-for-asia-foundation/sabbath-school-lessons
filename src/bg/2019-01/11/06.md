---
title:  Събиране за последната битка
date:   14/03/2019
---

`Прочетете Откровение 16:16. Колко успешна ще бъде последната измама на Сатана при събирането на народите по света за битката при Армагедон?`

Измамните демонични чудеса ще постигнат всемирен успех. Като отхвърлят учението на Библията, хората ще повярват на лъжа, придружена от измамни чудеса (вж. 2 Солунци 2:9-12). Те ще се обединят на символично място, наричащо се на еврейски Армагедон, което означава „планината на Мегидо“. Мегидо не е планина, а крепостен град, разположен в Долината на Езраел (или равнината на Езраел) в подножието на хълма Кармил, който е бил важен стратегически обект. Районът на Езраел е известен с много от решителните битки в историята на Израил (вж. Съдии 5:19; 6:33, 4 Царе 9:27; 4 Царе 23:29, 30).

Книгата използва този исторически фон, за да опише един последен велик конфликт, наречен Армагедон, между Христос и силите на злото. Хората по света са изобразени като единна армия под ръководството на сатанинската коалиция.

„Планината Мегидо“ е явна алюзия към планината Кармил, издигаща се над долината, в която е бил разположен древният град Мегидо. Кармил е мястото на един от най-значимите сблъсъци в историята на Израил между истинския Божи пророк (Илия) и пророците на Ваал (3 Царе 18). Този конфликт отговаря на въпроса: „Кой е истинският Бог?“.

Огънят, паднал от небето, показва, че Господ е единственият истински Бог и единственият, достоен за поклонение. Ако духовният проблем в битката при Армагедон – На Бога ли ще се покланяме, или на човек? – е разрешен още преди падането на язвите, застаналите на страната на змея, звяра и лъжепророка (Откровение 16:13) тогава ще бъдат напълно контролирани от дявола (също като Юда, довел до разпятието на Христос – Лука 22:3). Избирайки губещата страна, те ще са сред онези, които викат към планините да ги скрият (Лука 6:16; вж. също 2 Солунци 1:7,8).

Но преди да паднат язвите, Откровение 13:13,14 описва звяра от земята, който прави огън да падне от небето, за да измами целия свят да мисли, че сатанинският фалшификат – включващ фалшивите съживления, ръководени от друг дух – е Божие дело.

Армагедон не е военна битка сред народите, която предстои да се проведе някъде в Близкия изток, а по-скоро глобална духовна битка, в която Христос решително ще се сблъска със силите на тъмнината (вж. 2 Коринтяни 10:4). Резултатът ще бъде същия като на Кармил, но в глобален мащаб – с Божият триумф над силите на тъмнината.

`В продължение на много години хората са разглеждали политическите и военни сътресения в Близкия изток като признаци за края и за Армагедон. Независимо от множеството предсказания и определяния на дати, Армагедон, както си го представят те, не е настъпил. Как да се предпазим от подобни грешки по отношение на тълкуването на тези местни събития като изпълнение на библейското пророчество?`