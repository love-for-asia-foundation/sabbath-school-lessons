---
title:  Изливането на последните язви
date:   11/03/2019
---

Когато приключи застъпничеството на Христос в небесното светилище, съдбата на всеки човек ще бъде определена завинаги. Настъпва времето онези, които са отхвърлили евангелието, да изпитат Божия гняв в Неговата пълнота.

Седемте последни язви са отражение на язвите, нанесени върху Египет (Изход, 7-11 гл.). Така както язвите засягат само египтяните, докато израилтяните остават пощадени, така и Божият народ ще бъде запазен през това време на скръб (Псалми 91:3-10). Египетските язви разкриват закоравяването на сърцето на Фараона и показват на египтяните безсилието на техните богове да ги защитят. По подобен начин последните язви ще закоравят още повече сърцата на поклонниците на звяра от морето и ще разкрият безсилието на Вавилон да ги защити от божествения съд.

`Прочетете Откровение 16:1-11. Какво се случва тук и как е представено то?`

Първите четири язви „не са всеобщи, иначе жителите на земята биха били съвършено унищожени“ (Уайт, Е. Великата борба. Гл. „Време на скръб“. Изд. „Нов живот“, София, с. 428). Първата причинява болезнени и люти рани изключително върху поклонниците на звяра. Втората и третата язва засягат морето, реките и водните извори, които се превръщат в кръв. Без питейна вода бунтовното човечество няма да може да оцелее. Четвъртата язва засяга слънцето, така че то започва да изгаря хората, причинявайки непоносима болка.

Непоносимата болка, причинена от язвите, не смекчава сърцата на непокаяното човечество, така че да променят бунтовното си отношение. Вместо това те проклинат и хулят Бога, Който е нанесъл тези язви. Никой от тях не се покайва.

В Откровение 16:10,11 (вж. също Изход 10:21-23) можем да видим, че петата язва засяга самия престол на звяра. Сатана е поверил на звяра този престол (Откровение 13:2). Сега дори и седалището на властта му не може да устои на силата на тези язви. Докато хората страдат от болка, те осъзнават безсилието на Вавилон да ги защити. Обаче са взели решение против Бога и дори ужасът от язвите не може да промени сърцата им.

`Как да поддържаме ходенето си с Бога достатъчно близко, така че, когато ни сполети някаква трагедия, да знаем достатъчно за Божията любов, за да Му се доверим дори сред страданията?`