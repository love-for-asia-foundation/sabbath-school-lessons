---
title:  Съдът над Вавилон
date:   16/03/2019
---

###  За изучаване през седмицата
Откровение, 17 гл.; Йеремия 51:13; Откровение 13:1-10; Изход 28:36-38.

> <p>Стих за запаметяване</p>
> „И чух друг глас от небето, който казваше: Излез от нея, народе Мой, за да не участваш в греховете ѝ и да не споделяш язвите ѝ; защото греховете ѝ стигнаха чак до небето и Бог си спомни нейните неправди” (Откровение 18:4,5).

Шестата язва причинява символичното пресъхване на Ефрат, когато разочарованите хора по света отдръпват популярната си подкрепа от Вавилон на последното време. Както видяхме в урока от миналата седмица, разтърсването на неговата сила ще бъде предшествано от интензивна демонична дейност, фалшифицираща Божието дело (Откровение 16:13,14). Демоничната дейност успява да обедини целия свят в подготовка за битката при Армагедон срещу Божия верен остатък.

В началото на последната битка настъпва голямо земетресение като част от седмата язва. Земетресението разтърсва единството на Вавилон и го разделя на три части (Откровение 16:18,19). Вавилон на последното време е описан като град, обозначаващ краткотрайния съюз на политическите и религиозните сили на света, които се противопоставят на Божия народ. Това единство бива разтърсено и следва разпадът на Вавилон.

Не бива да забравяме, че Откровение 16:19 само обявява политическото рухване на Вавилон на последното време. Глави 17 и 18 ни казват как се случва това рухване в действителност. Преди да опише гибелта на Вавилон и причините за неговото падане (Откровение 17:12-18:24), Откровение, 17 гл. описва тази отпаднала религиозна система на последното време, но този път като яздеща червения звяр блудница, която заедно с дъщерите си съблазнява целия свят против Бога (Откровение 17:1-11).