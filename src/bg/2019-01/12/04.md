---
title:  Идентифицирането на червения звяр
date:   19/03/2019
---

Откровение 17:3 описва червения звяр с термини, подобни на звяра от морето от Откровение, 13 глава, който воюва против Божия народ и надделява (Откровение 13:5-7). Именно този предишен период на гонения кара жената да избяга в пустинята по време на периода от 1260 дни/години от 538 до 1798 г. (Откровение 12:13,14). Въпреки че живеем в епохата на икуменизма, протестантите все още биха постъпили добре, ако си спомнят ужасните гонения от миналото, защото според пророчеството пак ще се случи нещо подобно, само че този път още по-лошо.

`Прочетете Откровение 17:8. Сравнете изразите от този стих с Откровение 13:8. Как Откровение 13:3 разяснява трите фази на съществуването и дейностите на звяра?`

Червеният звяр е определен като този, който беше, но го няма; обаче скоро ще възлезе из бездната и ще отиде в погибел. Тази тройна фраза на първо място е фалшификат на божественото име Яхве – „Онзи, Който е, и Който е бил, и Който иде“ (Откровение 1:4; вж. също Откровение 4:8). Тя посочва и трите етапа на съществуване, през които преминава звярът:

(1) Звярът „беше“. Той е съществувал в миналото. Предишните му дейности са продължили в рамките на пророческия период от 42 месеца, познат и като 1260 дни/години (вж. Откровение 13:5 и частта за неделя в Урок 9).

(2) „Няма го“. Със смъртоносната си рана (вж. Откровение 13:3) през 1798 г. звярът е изпаднал във фазата на несъществуване, поне като преследваща сила. За известно време е изчезнал от световната сцена; но е оцелял.

(3) Накрая, с излекуването на смъртоносната си рана звярът ще се върне към живота с пълна сатанинска ярост.

Откровение, 17 глава описва звяра от Откровение 13:1-8 по време на излекуването на смъртоносната му рана. Блудницата Вавилон седи именно на този възкръснал звяр. За пореден път ще има краткотраен съюз на религията и политиката, както съществуващия през Средновековието, и отново ще настъпят гонения.

`„Нека само се появи съпротива, нека фанатизмът, тесногръдието и нетърпимостта отново вземат надмощие, нека се развихри преследване – и полусърдечните и лицемерните ще се разколебаят и ще отстъпят от вярата си; истинският християнин обаче ще застане и ще устои твърд като скала, с по-силна вяра и с по-светла надежда, отколкото в дните на благополучието” (Уайт, Е. Великата борба. Гл. „Нашата единствена защита“. Изд. „Нов живот“, София, с. 412). Какво предупреждение трябва да извлечем за себе си от тези думи за това, което ни е нужно в нашата християнска опитност дори още преди да се разгърнат последните събития?`