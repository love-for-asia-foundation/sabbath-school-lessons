---
title:  Седемте глави на звяра
date:   20/03/2019
---

`Прочетете Откровение 17:9-11 заедно с Откровение 13:18. Изискването за разбирането на седемте глави е мъдър ум. Какъв вид мъдрост се има предвид тук? Как човек получава тази божествено придавана мъдрост?`

Ангелът обяснява, че седемте глави са седем планини. Някои преводачи смятат, че тези планини загатват за седемте хълма, на които е разположен град Рим, и затова превеждат гръцката дума oroi („планини“) като „хълмове“. Има и седем царе, символизирани от седемте планини. Тези планини също са последователни, а не едновременни.

Планините не символизират конкретни царе, защото „Откровение“ не се занимава с отделни личности, а със системи. В Библията планините често символизират световни сили или империи (Йеремия 51:25; Йезекиил 35:2,3). В библейските пророчества „царете“ представляват царства (вж. Даниил 2:37-39; 7:17). По този начин седемте планини символизират седемте големи последователни империи, доминиращи в света през цялата история и чрез които Сатана се противопоставя на Бога и причинява вреда на Божия народ.

От гледна точка на Йоан, пет от тези империи са паднали, едната е и другата все още не е дошла. Въпреки че адвентните тълкуватели не са достигнали до единодушен възглед, мнозина поддържат тезата, че петте, които са паднали, са великите царства, доминирали и причинявали вреда на Божия народ в Стария Завет: Египет, Асирия, Вавилон, Персия и Гърция. Онова царство, което „сега е“, е Римската империя от времето на Йоан.

Седмото царство, което „още не е дошло“, е звярът от Откровение, 13 глава, съживеното папство, което доминира и причинява вреда на Божия народ. То предстои да дойде след времето на Йоан и след падането на езическата Римска империя. Историята потвърждава по мощен начин истинността на това пророчество, записано много векове преди описаните събития да се разиграят.

По-нататък на Йоан е казано, че червеният звяр е осмата световна сила, въпреки че е една от седемте глави (световни сили). Коя от седемте? Тъй като главите са последователни във времето, осмата би трябвало да е всъщност седмата глава, получила смъртоносната рана. По време на тази осма световна сила се появява червеният звяр, носейки и съдействайки за осъществяване на целите на блудницата Вавилон. Днес живеем във времето на изцелението на смъртоносната рана. Осмата глава ще се появи на сцената непосредствено преди края и ще отиде в погибел.