---
title:  Блудницата, яздеща звяра
date:   18/03/2019
---

`Прочетете Откровение 17:3. Един от седемте ангели, държащи чашите със седемте последни язви, предлага да покаже на Йоан присъдата на блудницата, която седи на много води. Когато Йоан я вижда, тя язди червен звяр. Как символите на водата и звяра подходящо описват поддръжниците на Вавилон?`

Когато Йоан е отведен във видение в пустинята, той вижда жена на червен звяр. Ако блудницата представлява религиозна организация, звярът символизира политическа сила. Картината на религията, яхнала политическите и светските власти, посочва две отделни организации, за разлика от миналото, когато религията и политиката са били едно цяло. Но пророчеството показва, че в края на времето тези две сили ще се слеят. Концепцията за яздене на звяра разкрива доминиране; като ездач на звяра тази религиозна система в края на времето ще доминира над светските и политическите сили.

`Кои характеристики на блудницата ни насочват към змея, звяра от морето и звяра от земята в Откровение, 12 и 13 гл.?`

Блудницата е изобразена като екстравагантно облечена в пурпурно и червено и украсена със злато, скъпоценни камъни и перли; такава украса е практика на проститутките в древността, за да увеличат съблазнителната си сила (Йеремия 4:30). Като цвят на кръвта червеното съответства на потисническия характер на тази религиозна система.

Роклята на блудницата фалшифицира облеклото на първосвещеника в Стария Завет, одежди, включващи цветовете пурпурно, червено и златно (Изход 28:5,6). Богохулният надпис на челото ѝ заменя свещеническия надпис „СВЯТ НА ГОСПОДА“ върху митрата на първосвещеника (Изход 28:36-38). Чашата в ръката ѝ ни напомня за съдовете в светилището, от които царят на Вавилон Валтасар и неговите гости пият вино (Даниил 5:2-4). Чашата в ръката на блудницата използва външната прилика с истината, за да прикрие виното – лъжите на сатанинската религиозна система в края на времето – и да подмами света да се отклони от Бога.

По-нататък блудницата Вавилон е описана като опиянена от кръвта на светиите и мъчениците на Исус, загинали в резултат на свидетелството си за Христос. Тази вина за кръвта свързва Вавилон на последното време със средновековното отстъпническо християнство, ръководено от папството и отговорно за смъртта на милиони християни, останали верни на евангелието.

`Описанието на блудницата Вавилон наподобява символа на Езавел в църква Тиатир (вж. Откровение 2:20-23). Как паралелите между тези две жени хвърлят светлина върху характера на Вавилон на последното време?`