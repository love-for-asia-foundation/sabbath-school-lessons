---
title:  Съдът над Вавилон
date:   21/03/2019
---

`Прочетете Откровение 17:12-15 заедно с Откровение 16:12-16. Какво научавате от текста за „десетимата царе”?`

Различни тълкувания са били предлагани относно идентичността на десетимата царе. Но „Откровение“ не ни казва кои са те. Всичко, което можем да извлечем от текста, е, че те са краткотрайна политическа конфедерация, появяваща се точно преди края и подкрепяща блудницата. Техният брой обозначава съвкупността от световните сили, които ще отдадат непоколебимата си вярност на звяра.

Откровение 17:13,14 отново набляга върху битката при Армагедон – представена в Откровение 16:12-16. Убедено от вършещите чудеса демонични сили, обединени със змея, звяра и лъжепророка, световното политическо обединение ще воюва против Агнето. С други думи, битката при Армагедон не е военна битка в Близкия изток, а последният конфликт на Второто пришествие, при който Сатана и неговата конфедерация ще се борят против Христос и Неговите ангелски множества.

`Прочетете Откровение 17:16-18. От онова, което видяхме в Откровение 16:2-12, какво се крие зад промяната на отношението към Вавилон от страна на десетимата царе? Кой стои зад случващото се с Вавилон?`

Десетте рога, които са следващите сили в разделена Европа, изпълнени с омраза, изведнъж се обръщат против блудницата Вавилон (проявлението на папството в края на времето), като я правят пуста и гола. Те символично ще ядат плътта ѝ и ще я изгорят с огън. Когато описва случващото се с блудницата Вавилон, Йоан употребява език, наподобяващ казаното от Бога за случилото се с блудния Йерусалим (Йеремия 4:30). Изгарянето с огън е наказанието за дъщерята на първосвещеника, която става участничка в сексуална неморалност (Левит 21:9). Измамените политически сили се разочароват от безсилието на Вавилон да ги опази от язвите. Те се чувстват измамени и в своята враждебност го нападат. Тази отстъпническа религиозна система на последното време изпитва пълнотата на божествените съдби заедно с всички, които са избрали да се отъждествят с нея.

`Много въпроси относно събитията в края на времето все още остават без отговор и затова сега ни изглеждат объркващи. Какво конкретно обещание е дадено в Откровение 17:14 и какво трябва да означава това обещание за нас?`