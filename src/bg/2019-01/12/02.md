---
title:  Блудницата Вавилон
date:   17/03/2019
---

`Прочетете Откровение 17:1. Йеремия 51:13 ни казва, че „многото води“, на които седи Вавилон, е реката Ефрат. Какво символизират многото води според Откровение 17:15?`

В Библията жената е символ на Божия народ. В „Откровение“ Божията истинска църква е описана като чиста жена (Откровение 12:1; 22:17). Така че блудницата представлява фалшивата отпаднала църква. В Откровение 17:5 тази блудница е наречена Вавилон Велики. Също както древният Вавилон зависи от реката Ефрат за своето съществуване, така и Вавилон на последното време разчита на подкрепата на масите, за да налага своите стратегии.

`Прочетете Откровение 17:12 заедно с Откровение 14:8 и Откровение 18:2,3. Кои две групи от хора са посочени като участващи в незаконната връзка с Вавилон и биват съблазнени от него?`

Първата група е съставена от земните царе, управляващите политически сили. Те са представени като ангажирани в прелюбодейна връзка с блудницата Вавилон. В Стария Завет езикът на блудството често е използван, за да опише как отпадналият Израил се обръща от Бога към фалшиви религии (Исая 1:21; Йеремия 3:1-10). Прелюбодейната връзка между земните царе и блудницата символизира незаконния съюз между Вавилон на последното време и управляващите политически сили – съюз на църква и държава.

Втората група в незаконна връзка с блудницата Вавилон са земните жители, управляваните маси от хора. Те са духовно опиянени от виното на Вавилонското блудство. В контраст с управляващите политически сили, населението като цяло се опиянява от фалшивите учения и практики на Вавилон, като ги подмамва да мислят, че той може да ги опази. Когато хората са пияни, те не разсъждават трезво и лесно биват контролирани (вж. Исая 28:7). Целият свят, с изключение на верния остатък, ще бъде заблуден.

`В самия край, както е и днес и както винаги е било, човешките маси разбират нещата погрешно. Какво би трябвало да ни разкрие това за следването на популярните схващания, независимо колко разпространени са те?`