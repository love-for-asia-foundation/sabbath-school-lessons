---
title:  „Ново небе и нова земя“
date:   27/03/2019
---

След премахването на греха земята ще бъде преобразена в дом на изкупените. На какво ще прилича тя?

В Откровение 21:1 Йоан вижда „ново небе и нова земя“. Библията говори за три небеса: небето, звездната Вселена и мястото, където обитава Бог (вж. 2 Коринтяни 12:2). В Откровение 21:1 се разглежда атмосферата на Земята. Покварените земя и небе не могат да издържат Божието присъствие (Откровение 20:11). Думата ново на гръцки (kainos) се отнася до нещо ново по отношение на качеството, а не на произхода и времето. Тази планета ще бъде пречистена с огън и възстановена в първоначалното ѝ състояние (2 Петър 3:10-13).

Особено интересно е, че първото нещо, което Йоан наблюдава на новата земя, е, че няма море. Фактът, че Йоан се отнася до „морето“ (с определителен член), показва, че той вероятно е имал предвид морето, което го заобикаля на Патмос и което се е превърнало в символ на отделянето и страданието. За него липсата на такова море на новата земя означава липса на болката, причинена от раздялата с обичните му хора.

`Прочетете Откровение 21:2-8 и 7:15-17. Какви са паралелите в описанието на новата земя и на Едемската градина от Битие, 2 гл.?`

Живот, свободен от страдания и смърт на възстановената земя, е гарантиран от Божието присъствие сред Неговия народ. Това присъствие се изявява в Новия Йерусалим, „скинията на Бога“ (Откровение 21:3), където Той ще обитава с народа Си. Божието присъствие наистина прави живота на възстановената земя рай. 

Неговото присъствие гарантира свобода от страданието: няма да има сълзи, смърт, скръб, плач или болка, тъй като всички те са последица от греха. С премахването на греха „предишното премина“ (Откровение 21:4).

Тази идея е изразена по прекрасен начин от Мария и Марта при смъртта на техния брат Лазар: „Господи, ако Ти беше тук, брат ми нямаше да умре“ (Йоан 11:21,23). Сестрите знаят, че смъртта не може да съществува в присъствието на Христос. По същия начин пребъдващото присъствие на Бога в новата земя ще осигури свобода от болката и страданията, които сега изпитваме в този живот. Това е великата надежда, обещана ни в Христос – надежда, подпечатана с кръвта Му.

`Защо това обещание за ново съществуване в един нов свят е толкова централно за всичко, в което вярваме? Каква полза би имало от вярата ни без него?`