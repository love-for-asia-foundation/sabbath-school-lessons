---
title:  Новият Йерусалим
date:   28/03/2019
---

Сега вече Йоан описва столицата на новата земя, Новия Йерусалим. Въпреки че е истинско място, населено с истински хора, Новият Йерусалим и животът в него не подлежат на никакво земно описание (вж. 1 Коринтяни 2:9).

`Прочетете Откровение 21:9-21. Какви са външните характеристики на Новия Йерусалим?`

Новият Йерусалим е наречен „Невястата“, жената на Агнето. Той е мястото, което Христос е подготвял за Своя народ (Йоан 14:1-3).

Градът е заобиколен от висока стена с дванадесет порти – по три порти на всяка от четирите страни, позволяващи влизане в него от всяка посока. Това показва универсалния обхват на града. В Новия Йерусалим всеки има неограничен достъп до Божието присъствие.

Градът е представен и като идеален куб; това са 12 000 стадия по дължина, широчина и височина. Кубът се състои от 12 ръба. Така градът е общо 144 хиляди стадия, което отразява 144-те хиляди, преобразени, без да видят смърт при Второто пришествие. В старозаветния храм Светая Светих е идеален куб (3 Царе 6:20). Така Новият Йерусалим функционира като център на поклонението пред Бога.

`Прочетете Откровение 21:21-22:5. Кои вътрешни характеристики на града ви напомнят за Едемската градина? Каква е значимостта на обещанието, че „никакво проклятие няма да има вече“ в града (Откровение 22:3)?`

Най-ярката характеристика на Новия Йерусалим е реката с вода на живот, изтичаща от Божия трон (вж. Битие 2:10). В контраст с реката във Вавилон, където Божият народ е изпратен в плен, копнеещ за Йерусалим (Псалом 137), на брега на реката на живота в Новия Йерусалим Божият скитащ народ от всички векове намира своя дом.

От двете страни на реката е дървото на живота с листа за „изцеление на народите“ (Откровение 22:2). Това изцеление не се отнася за болести, тъй като на новата земя няма да има болести. То говори за изцелението на всички рани, причинени от бариерите, разделяли хората през цялата история. Сега вече изкупените от всички векове и от всички народи принадлежат към едно и също Божие семейство.