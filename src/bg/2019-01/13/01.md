---
title:  „Ето, подновявам всичко!”
date:   23/03/2019
---

### За изучаване през седмицата
Откровение 19:6-9; Йоан 14:1-3; Откровение 19:11-16; Откровение 20:1-3; Йеремия 4:23-26; Откровение 20:4-15; Откровение 21:2-8.

> <p>Стих за запаметяване</p>
> „И Седящият на престола каза: Ето, подновявам всичко. Каза: Напиши, защото тези думи са верни и истинни” (Откровение 21:5).

Унищожаването на Вавилон в края на времето е лоша новина за тези, които съдействат на отстъпническата религиозна система. Но за Божия народ това е добра новина (Откровение 19:1-7). Вавилон е отговорен за подтикването на светските политически сили да преследват и навредят на Божия народ (Откровение 18:24). Унищожаването на този мощен враг означава избавление и спасение за Божия верен народ.

С унищожаването на Вавилон молитвата им, описана в сцената на петия печат, в крайна сметка получава своя отговор. Техният вик: „Докога, Господи?“ представлява викът на Божия потискан и страдащ народ от Авел до времето, когато Бог накрая ще възмезди Своя народ (Псалми 79:5; Авакум 1:2; Даниил 12:6,7). Книгата „Откровение“ уверява Божия народ, че злото, потисничеството и страданието ще приключат.

Сега вече настъпва времето Христос да сложи началото на Своето вечно царство. Останалите глави от „Откровение“ описват не само унищожаването на Вавилон в края на времето, но и унищожаването на Сатана и на цялото зло. Успяваме да зърнем и установяването на вечното Божие царство.