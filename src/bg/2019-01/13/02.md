---
title:  Сватбената вечеря на Агнето
date:   24/03/2019
---

`Прочетете Откровение 19:6-9 заедно с Йоан 14:1-3. Как сватбата по подходящ начин илюстрира дългоочаквания съюз между Христос и Неговия народ?`

Преди две хиляди години Христос е оставил Своя небесен дом, за да покани Своите последователи на сватбена вечеря (Матей, 22 гл.), която ще се състои след сватбата с Неговата невяста. „Светият град, новият Ерусалим (...) е наречен „невястата, жената на Агнето“ (...) В „Откровение“ е казано, че гостите на сватбената вечеря представляват Божия народ (Откровение 19:9). Щом са гости, те не могат да представляват в същото време и невястата (...)

Същата символична картина е използвана за сватбата в притчата от Матей, 22 глава, където е представено ясно, че Изследователният съд се провежда преди сватбата. Тогава царят идва, за да прегледа гостите (вж. Матей 22:11), да види дали всички са облечени в сватбената дреха – неопетнената дреха на характера, изпрана и избелена в кръвта на Агнето (вж. Откровение 7:15)“ (Уайт, Е. Великата борба. Гл. „В Светая Светих“. Изд. „Нов живот“, София, с. 292).

След като на Голгота е платил зестрата със Своя живот, Младоженецът се връща в дома на Своя Отец, за да „приготви място“ за народа Си, гостите на Неговата сватба (вж. Йоан 14:2,3). Те остават на земята, за да се подготвят за завръщането Му. В края на времето Той ще се върне и ще ги заведе в дома на Своя Отец.

Откровение 19:8 заявява, че на Христовата невяста е позволено да се облече в светъл и чист висон. Това показва, че гостите на сватбата, влизащи в града, не претендират за никакви заслуги за своите дела. „Чистият и свят висон“ представлява „праведните дела на светиите“, делата, извършвани в резултат на съюза им с обитаващия в тях Христос. Така тези дрехи символизират Неговата праведност и факта, че народът Му „пази Божиите заповеди и вярата в Исус“ (Откровение 14:12). Докато е на земята, Исус разказва притча за сватба. Но един от гостите предпочита да носи собственото си облекло вместо сватбената дреха, предоставена от царя, и е прогонен от сватбата (Матей 22:1-14).

Откровение 3:18 показва, че дрехата на Христовата праведност, вярата и очния балсам на Светия Дух, са най-голямата нужда на Божия народ, живеещ в края на времето. Предложението на Исус към лаодикийците да „купят“ от Него тези дарове, показва, че Той иска нещо в замяна на това, което им предлага. Ние се отказваме от своята самодостатъчност и от доверието в самите себе си в замяна на живот на вярно послушание към Христос и доверие в Него като наша единствена надежда за спасение.

`Ние не се спасяваме чрез своите дела, но какви „праведни дела” вършите, за да помогнете да бъде определено какъв живот водите?`