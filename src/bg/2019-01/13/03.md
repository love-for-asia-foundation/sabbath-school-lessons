---
title:  Армагедон приключва
date:   25/03/2019
---

`Прочетете Откровение 19:11-16. Как се казва ездачът на белия кон и какво означава изразът, че от устата му излиза остър меч? Какво ни разкрива това за начина, по който в края можем да бъдем на печелившата страна?`

Това, което виждаме тук, е описание на Второто пришествие на Христос, изпълнение на обещанието, за което са копнеели вярващите от всички векове. Също като самия Исус, Неговият народ основава вярата си на Божието Слово. Откровение 19:11-16 представлява кулминацията на множеството победи на Христос: Той побеждава Сатана на небето; побеждава Сатана в пустинята; побеждава го на кръста; и ще го победи при завръщането Си.

„Скоро на изток се появява малък черен облак, колкото половин човешка длан – облакът, който окръжава Спасителя и отдалеч изглежда обгърнат в мрак. Божиите избрани знаят, че това е знамението на Човешкия Син. В тържествено мълчание се взират в него, наблюдавайки как се приближава към земята и става все по-светъл и по-славен, докато се превърне в голям бял облак. Цялата му основа е слава, изглеждаща като унищожаващ огън, над който е дъгата на завета. Исус язди напред като мощен победител (Откровение 19:11-16). Не като „Човек на скърби” иде Той сега, за да изпие горчивата чаша на позор и страдания, а като победител в небето и на земята, за да съди живите и мъртвите. „Верен и Истинен“ и съди, и воюва праведно (...) И небесните войски (...) следваха подир Него“ (Откровение 19:11,14). Светите ангели – голямо, неизброимо множество, Го придружават с тържествени химни и небесни мелодии. Небето е изпълнено с блестящи фигури – хиляди по хиляди и десетки хиляди по десетки хиляди. Човешкото око не може да обхване сцената; смъртен ум не може да проумее нейното величие“ (Уайт, Е. Великата борба. Гл. „Освобождението“. Изд. „Нов живот“, София, с. 435).

Във 2 Солунци 1:8-10 Павел просто дава друго описание на окончателната победа на Христос при Второто пришествие, когато всички светски и религиозни сили, заговорничили срещу Него, ще бъдат унищожени, а Неговият народ ще бъде освободен за цялата вечност.

`Откровение, 19 глава описва две вечери, едната в стих 9 и другата в стихове 17 и 18. По време на първата вечеря хората ядат, а по време на другата биват пояждани. Трудно е да си представим по-ярък контраст между това, което е заложено на карта в цялата велика борба за всяко човешко същество. Какво следва да ни научи тази образност относно сериозността, с която следва да се отнасяме към нашата вяра, и за мисията, към която ни призовава да участваме вярата ни?`
