---
title:  Милениумът
date:   26/03/2019
---

`Прочетете Откровение 20:1-3 заедно с Йеремия 4:23-26. Какво е състоянието на Земята по време на Милениума? По какъв начин Сатана е окован с вериги?`

1000-та години (или Милениумът) започват с Второто пришествие на Христос. По това време Сатана и падналите му ангели са оковани. Връзването на Сатана е символично, защото духовните същества не могат да бъдат физически вързани. Сатана е вързан от обстоятелства. Язвите са опустошили и умъртвили нечестивите жители на Земята, като са я довели до хаотично състояние, подобно на това преди Сътворението (Битие 1:2). В такова състояние Земята функционира като затвор за Сатана по време на Милениума. Тъй като няма човешки същества, които да съблазнява и на които да вреди, единственото, което Сатана и демоните му могат да правят, е да размишляват върху последиците от бунта си срещу Бога.

`Прочетете Откровение 20:4-15. Къде са светиите по време на Милениума?`

„Откровение“ показва, че Божият народ ще прекара Милениума в небесните места, приготвени от Христос за тях. Йоан ги вижда да седят на престоли като царе и свещеници, съдещи света. Исус обещава на учениците: „Ще седнете на дванадесетте престола да съдите дванадесетте Израилеви племена“ (Матей 19:28). Павел заявява, че светиите ще съдят света (1 Коринтяни 6:2,3).

Този съд касае справедливостта на Божиите действия. През цялата история Сатана е повдигал съмнения относно Божия характер и Неговите отношения със създадените от Него същества. По време на Милениума Бог позволява на изкупените да получат достъп до архивите на историята, за да намерят отговори на всички въпроси, свързани със справедливостта на решенията Му относно изгубените човеци, както и с въпроси, свързани с Неговото водителство в собствения им живот. В края на Милениума всички въпроси относно Божията справедливост ще бъдат разрешени завинаги. Божият народ ще може да се убеди отвъд всякаква сянка на съмнение, че обвиненията на Сатана са неоснователни. Сега вече спасените ще бъдат готови да станат свидетели на налагането на Божията справедливост при окончателния съд над нечестивите.

`Кой сред нас не си задава въпроси, трудни въпроси, които засега като че ли остават без отговори? Какво ни разкрива за характера на Бога фактът, че един ден Той ще ни даде всички отговори?`