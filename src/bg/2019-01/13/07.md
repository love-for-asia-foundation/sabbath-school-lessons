---
title:  Разширено изучаване
date:   29/03/2019
---

Прочетете статиите „Без сватбарска дреха“ в книгата на Елън Уайт „Притчи Христови“ и „Краят на борбата“ във „Великата борба“.

Книгата „Откровение“ завършва със същото, с което е започнала: Второто пришествие на Христос в сила и слава и установяването на вечното Божие царство. Завръщането на Христос, когато най-накрая ще се събере със Своята невяста, е кулминационната точка на книгата.

Но книгата не желае да представя тези събития в нереалистичен контекст. Фактът, че Исус идва скоро, е първата реалност. Втората реалност е, че все още сме тук, очакващи Неговото завръщане. Докато чакаме, трябва да имаме ясно разбиране за вестите на „Откровение“ и можем да го получим, като препрочитаме книгата отново и отново, докато настъпи краят на всичко. Вестите на „Откровение“ непрестанно ни напомнят, че докато чакаме, не бива да гледаме на нещата от този свят, а да насочим погледа си към небето и към Онзи, Който е нашата единствена надежда. Христос от „Откровение“ е отговорът на всички човешки надежди и копнежи сред загадките и несигурността на живота. Той държи в ръцете Си бъдещето на този свят и нашето собствено бъдеще.

Книгата също ни напомня, че преди да настъпи краят, на нас е поверена задачата да прогласим вестта за скорошното Му завръщане по целия свят. Нашето очакване на завръщането Му не е пасивно, а активно. Духът и Невястата казват: „Ела!“ (Откровение 22:17). Трябва да се присъединим към този призив. Това е добрата новина и като такава тя трябва да бъде прогласена пред хората по света.

**Въпроси за разискване**

`1. Помислете за Милениума и за съда над нечестивите мъртви, който се провежда чак след Милениума. Спасените ще имат на разположение хиляда години, за да получат отговори на всичките си въпроси. Чак тогава Бог ще нанесе окончателното наказание над изгубените. Какво ни разкрива тази истина за Бога?`

`2. Откровение 1:3 обещава благословения на онези, които слушат, четат, внимават и пазят думите на пророчествата от „Откровение“. С приключването на нашето изследване на тази книга, за кои неща открихте, че трябва да внимавате и да ги пазите?`