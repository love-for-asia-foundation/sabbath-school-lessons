---
title: Десетте заповеди
date: 08/07/2019
---

`Прочетете Матей 22:37-40 , а след това Изход 20:1-17 . Как Исусовото обобщение на заповедите помага на разбирането ви, докато четете всяка една от Десетте заповеди?`

Десетте заповеди звучат като конституция. След кратък преамбюл, полагащ основата на тези свидетелства – в конкретния случай фактът на Божието избавление на народа – в документа са изброени основните принципи, върху които се гради нацията. Тук са посочени конкретни заповеди как човешките същества да изразяват по най-добрия начин своята любов към Бога и един към друг. Нищо чудно, че много народи с християнско наследство са черпили основите на своите закони от тези ръководни принципи.

Въпреки че много от горепосочените свидетелства са кратки, не бива да подценяваме широкото им влияние и изчерпателността на Десетте Божи заповеди като Закон на живота. Например шестата заповед – „Не убивай“ ( Изход 20:13 ) – обобщава и включва „всички дела на несправедливост, които целят да съкратят живота“, както и „себелюбивото пренебрегване на грижите за нуждаещите се и страдащите“ (Уайт, Е. Патриарси и пророци. Стр. 204, изд. „Нов живот“, София). По същия начин забрана на кражбата (вж. Изход 20:15 ) осъжда „отвличането на хора и поробването им, забранява завоевателни войни“. Тя „изисква честно изплащане на дългове или заплати“, както и забранява „всеки опит да се извлече полза от нечие невежество, слабост или нещастие“ (Уайт, Е. Патриарси и пророци. Стр. 204, изд. „Нов живот“, София).

Лесно бихме могли да кажем, че не сме лоши хора. Например, ако не сме пряко замесени в убийство или в явна кражба, може да изглежда, че се справяме добре. Но когато Исус говори за заповедите, пояснява, че те не се изпълняват просто като не вършиш определени действия. Напротив, нашите мисли, мотиви и дори неизпълнението на нещата, които знаем, че трябва да правим, могат да нарушат Божия закон (вж. Матей 5:21-30 ).

Представете си общество, в което всяка от Десетте заповеди е възприета сериозно и напълно приложена в живота. Това би било будно, жизнено общество, в което всеки с желание постъпва съобразно любовта си към Бога чрез любов и загриженост един към друг.

`Защо сме склонни да четем Десетте заповеди по един „тесногръд начин”, често пренебрегвайки по-широките приложения на тези важни принципи в нашия живот? Защо тесногръдият прочит е по-лесен за следване на практика?`