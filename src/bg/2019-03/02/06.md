---
title: Юбилейната година
date: 11/07/2019
---

Срещайки се с израилтяните като с народ, който няма свой собствен дом и очаква пристигането си в Обещаната земя, Бог знае колко важна ще стане земята, когато се установят в Ханаан. Под ръководството на Исус Навин Той се грижи разпределението ѝ по племена и семейства да става с точен порядък.

Но също така знае, че с течение на времето богатството, благоприятните възможности и ресурсите, свързвани някога с притежаването на земя, ще започнат да се концентрират в ръцете на неколцина. Семейни трудности, влошено здраве, неточни преценки и други нещастия биха могли да принудят някои земевладелци да продадат земята си за краткотрайна печалба или просто за да оцелеят, но това би означавало, че семейството се лишава от притежания за следващите поколения.

Божието решение е да обяви, че земята никога не може да бъде продадена завинаги. Вместо това тя ще се продава само до следващата „юбилейна година” и тогава ще се връща на определеното семейство. А всеки продаден парцел земя може да бъде откупен от продавача или от друг член на семейството по всяко време. Бог отново напомня на хората за връзката им с Него и как това влияе върху взаимоотношенията им с околните: „Земята да не се продава завинаги, понеже земята е Моя; защото вие сте пришълци и заселници при Мене” ( Левит 25:23 ).

`Прочетете Левит 25:8-23. Представяте ли си колко по-различно би било обществото ни, ако тези принципи се прилагаха, особено думите „да се не онеправдавате един други”?`

„Правилата, които Бог постанови, бяха предназначени да поддържат социалното равенство. Съботната година и юбилеят трябваше в голяма степен да балансират накърненото в интервала между тях социално и политическо благосъстояние на народа” (Уайт, Е. Патриарси и пророци. Стр. 367, изд. „Нов живот“, София).

Библейските историци не са убедени дали тези икономически и социални цикли някога са били изцяло прилагани за продължителни периоди от време (вж. 2 Летописи 36:21 ). Но дори да е така, тези правила предлагат интригуващ поглед към начина, по който би могъл да функционира светът, ако Божиите закони бяха следвани безусловно. Нещо повече, те подчертават Неговата особена загриженост за бедните и отхвърлените, както и грижата Му справедливостта да бъде изявявана по практичен начин в света.