---
title: Роби, вдовици, сираци, чужденци
date: 09/07/2019
---

`Прочетете Изход 23:9. Каква тук е Божията вест към Израил?`

Като новоосвободени роби, израилтяните знаят какво означава да си потискан, експлоатиран и отхвърлян. И докато честват своето освобождение, Бог е загрижен да не забравят какво са преживели, какво означава да бъдеш отхвърлен и какво е сторил, за да ги освободи. И постановява Пасхата като възпоменателно събитие и възможност историята да бъде разказвана отново и отново: „ После, като те запита синът ти: Какво е това?, ще му кажеш: Господ ни изведе победоносно от Египет, от дома на робството “ (Изход 13:14).

`Прочетете Изход 22:21-23. Колко важен е споменът за собственото им робство в наставленията за отношението към ощетените хора в тяхната общност?`

Ехото след даването на Десетте заповеди още не е заглъхнало, когато Мойсей бива повикан, за да прекара повече време с Бога, а Той му дава подробни указания за прилагането на практика на тези велики заповеди в израилевото общество. Още преди указанията за построяването на скинията Бог е дал три глави с наредби за такива неща като правилното отношение спрямо робите – наредби, в ярък контраст с отношението, на което са били подложени самите израилтяни. Има правила, свързани с насилнически престъпления, закони относно собствеността, ежедневието, принципите за постановяване на съдилища за прилагането на тези закони и налагането на справедливост (вж. Изход, 21 до 23 гл .).

Сред тези наредби изпъква загрижеността за ближните в това ново общество, както и загрижеността за чужденците и най-уязвимите. Хората не бива да бъдат експлоатирани; те получават право на достъп до храна, като се зачита тяхното достойнство – например събирането на остатъка от реколтата от ожънатите поля. Подобно отношение към „аутсайдерите” и чужденците не се среща често в древния свят. Дори и днес някои като че ли забравят важните морални принципи относно отношението към другите, разкрити в тези пасажи.

`Какъв спомен от вашите преживявания ви прави по-съчувствителни и загрижени за страданията или несправедливостта спрямо другите?`