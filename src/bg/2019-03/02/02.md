---
title: Бог, Който чува
date: 07/07/2019
---

„Господ каза: Наистина видях страданието на народа Ми, който е в Египет, и чух вика му поради гнета на разпоредниците му; защото знам неволите му” (Изход 3:7).

Четиристотин години са дълго време за чакане особено когато се чака в условия на нарастващо сурово робство. Бог обещава, че ще се върне при народа Си и ще го изведе от Египет, но поколение след поколение той е оставен да гради богатството и престижа на своите идолопоклоннически потисници и през цялото това време Бог като че ли мълчи.

След това Господ се изявява по удивителен начин. Явява се в една горяща къпина в далечна пустиня пред най-неочаквания водач – един принц-беглец и скромен овчар на име Мойсей. Дава на притеснителния Мойсей работа за вършене и първата част от тази работа е да се върне при израилтяните в Египет с вестта, че Бог е чул и видял потисничеството им – и да, Той наистина е загрижен. Всъщност предстои да направи нещо, за да промени тяхното положение драстично.

`Прочетете Изход 3:16,17. Защо за Бога е важно да започне очертаването на Своя план за тези хора с конкретна вест? Какво привлича вниманието ви в това заявление от страна на Бога?`

Но Бог не спира дотук. Той не само има план за една по-добра страна, но и не възнамерява народът Му да излезе от Египет като просяци. В продължение на стотици години израилтяните са допринасяли за богатството на Египетската империя. Бог предвижда първоначалната съпротива от страна на фараона, но уверява Мойсей, че израилтяните ще бъдат компенсирани за годините тежък труд: „ И ще променя отношението на египтяните към този народ и когато тръгнете, няма да отидете с празни ръце ” (Изход 3:21).

След годините на потисничество Той се възползва от възможността да установи нов вид общество с тези бивши роби. Иска те да живеят по един различен начин и да положат основите на общност, която ще продължи да бъде издръжлива и жизнеспособна. Планът Му е това ново общество да бъде пример за околните народи и също като при Авраам, получените от Него благословения да се превърнат в благословение за целия свят.