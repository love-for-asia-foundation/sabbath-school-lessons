---
title: Вторият десятък
date: 10/07/2019
---

Мнозина християни осъзнават и следват библейските наставления относно даването – или връщането – на десятъка. Най-познатата препратка е към Малахия 3:10 и това е простичка формула, при която вярващите дават десет процента от приходите си – или „придобивките” си – в подкрепа на делото на църквата за разпространение на евангелието. Църквите, на които е поверен този десятък, обикновено следват стриктни насоки за употреба на средствата, като ги използват предимно за пряка подкрепа на служенето и евангелизирането.

`Прочетете Второзаконие 14:22-29. Какво е първостепенното предназначение на десятъка според тези указания?`

Изкушени сме да смятаме, че сме изпълнили своя дарителски ангажимент, когато отделим 10 процента. Но дадените на израилтяните указания загатват, че 10-те процента са началната точка. Проучванията показват, че древният израилтянин, живеещ и даващ според насоките на левитските закони, редовно е отделял между една четвърт и една трета от годишния си доход за Божието дело, за издръжката на свещениците и светилището и в помощ на бедните.

Някои изследователи описват това даване – особено в подкрепа на чужденците, сираците и вдовиците – като втори десятък. Видно е, че хората трябва да се наслаждават на резултатите от своя труд и да се радват при събирането на реколтата. Бог обещава да ги благослови, особено в Обетованата земя, но те не бива да считат това благословение за даденост или да забравят онези, които не се радват на чак такива блага.

В обичайните години тази част от реколтата трябва да бъде донасяна в светилището и разпределяна от там. Но всяка трета година е нужно да се наблегне върху споделянето на благословенията в общността. През тези празници на плодородието следва да се обръща специално внимание на хората, които лесно биха могли да бъдат пренебрегнати или забравени: „Когато в третата година, годината за плащане надесятъците, свършиш отделянето на всички десятъци от произведеното и ги дадеш на левита, на пришълеца, на сирачето и на вдовицата, за да ядат в градовете ти и се наситят“ ( Второзаконие 26:12 ).

Според Божиите наставления поне известна част от даването на израилтяните трябва да бъде насочено към осигуряването на финансова и практична помощ на изпадналите в най-голяма нужда. И отново, това се основава на спомена на хората и на благодарността им за Божията милост и справедливост, проявена към самите тях.

`Прочетете Второзаконие 26:1-11 . Какво им казва Господ? Как би трябвало да прилагаме това към нашето лично отношение спрямо даването на нуждаещите се?`