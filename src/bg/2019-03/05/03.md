---
title: Амос
date: 29/07/2019
---

„ Аз не бях пророк, нито син на пророк, а бях говедар и берях диви смокини; а Господме взе от стадото и Той ми каза: Иди, пророкувай на народа Ми Израил” ( Амос 7:14,15 ).

Амос е напълно откровен, като признава липсата на квалификация за пророк, но докато представя вестта си пред израилевия народ, той показва очевидна способност да привлича слушателите си към това, което иска да каже.

Започва с добре познат тон, като изброява околните народи – Сирия, Филистия, Финикия, Едом, Амон и Моав – и подробно описва техните престъпления, безчинства и зверства, за които Бог ще ги накаже (вж. Амос 1:3-2:3 ). Лесно бихме могли да си представим как израилтяните одобряват тези обвинения срещу враговете им, особено като се има предвид, че много от престъпленията на тези народи са насочени срещу самите израилтяни.

След това Амос се приближава малко по-близо до дома, като обявява Божията присъда против юдейския народ, южния съсед на Израил в сега разделените царства. Говорейки от името на Бога, Амос цитира тяхното отхвърляне на Йехова, непокорството им спрямо заповедите Му и наказанията, които ще ги сполетят (вж. Амос 2:4,5 ). Отново можем да си представим, че хората в Северното царство одобрително поклащат глава, когато Амос посочва злите постъпки на околните народи.

Но тогава пророкът се обръща към своята публика. Останалата част от книгата се съсредоточава върху злото, идолопоклонството, несправедливостта и многократните провали на Израил в Божиите очи.

`Прочетете Амос 3:9-11; 4:1,2; 5:10-15 и 8:4-6. Против какви грехове ги предупреждава?`

Въпреки че Амос не е дипломатичен в езика си и неговите предупреждения са за гибел, вестта му е подправена с молби хората да се върнат при своя Бог. Това включва подновяване на чувството им за справедливост и грижа за бедните помежду тях: „Но нека правосъдието тече като вода и правдата – като поток, който не пресъхва” ( Амос 5:24 ). Последните няколко стиха от пророчеството сочат към бъдещото възстановяване на Божия народ (вж. Амос 9:11-15 ). „Във времето на най-голямото отстъпление и най-голямата нужда Бог им изпрати вест за опрощение и надежда“ (Уайт, Е. Пророци и царе. Стр. 146, 147, изд. „Нов живот“, София).

`Има ли моменти, когато трябва да бъдем готови да говорим остро, за да поправим злото? Как да разберем кога е подходящо да използваме такъв език?`