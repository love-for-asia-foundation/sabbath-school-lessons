---
title: Исая
date: 01/08/2019
---

`Прочетете Исая 1:15-23; 3:13-15 и 5:7,8. Как бихте описали реакцията на пророка спрямо онова, което наблюдава в обществото около себе си?`

Началната проповед на Исая – първите пет глави – е смесица от язвителна критика на онова общество, в което се е превърнал Божият народ; предупреждения за надвисналия съд в отговор на тяхното отхвърляне на Бога и продължаващи зли дела; и предложения за надежда, ако хората се върнат при Бога и реформират своя живот и общество. Но може би най-силната емоция, прозираща от думите му, е чувството за скръб. Въз основа на разбирането си за това кой е Бог и какво иска за народа Си, пророкът оплаква изгубеното, безбройните забравени хора, които са били наранени; и съдбата, която ще сполети нацията.

Исая продължава този модел чрез своето пророческо служене. Той призовава хората да помнят какво е сторил Бог за тях. Освен това им предлага надеждата за онова, което Той иска да направи за тях в бъдеще. Ето защо те трябва да търсят Господа сега, понеже тази обновена връзка с Него ще включва покаяние за сегашното им нечестие и промяна на отношението им към другите хора.

В глави 58 и 59 Исая се връща специално към загрижеността за справедливостта. Отново описва едно общество, в което „справедливостта беше изтласкана назад, а правдата остана надалеч, защото истината падна на площада, а законността не можа да влезе“ ( Исая 59:14 ). Но и утвърждава, че Бог е наясно с това и ще спаси Своя народ – „ще дойде Изкупител“ ( Исая 59:20 ).

В цялата книга на Исая огромна част от вниманието на пророка е обърнато към прогласяването на идващия Месия – Онзи, Който в крайна сметка ще възстанови Божието царство на земята и ще донесе със Себе Си правда, милост, изцеление и възстановяване.

`Прочетете Исая 9:6,7; 11:1-5; 42:1-7 и 53:4-6 . Как тези пророчества отговарят на онова, което знаете за живота, служенето и смъртта на Исус? Какво загатват тези принципи за целта на идването Му в този свят?`