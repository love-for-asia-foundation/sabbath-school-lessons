---
title: Повтарящ се призив за справедливост
date: 28/07/2019
---

Въпреки ясно изложения подробен Божи план за израилевия народ, израилтяните рядко живеят съобразно своето призвание. Не минават много поколения след установяването им в страната и те искат от Самуил, пророкът и съдията, да определи цар, който ще води народа им „както е при всички народи” ( 1 Царе 8:5 ).

`Прочетете 1 Царе 8:10-18. Какво е предупреждението на Самуил към народа в отговор на молбата му за цар?`

Самуил разпознава това като стъпка към уподобяване с околните народи, както и в други отношения. Въпреки че той се опитва да съветва първия цар, Саул, не след дълго пророчеството му става реалност. Дори в разцвета на израилевото царство Давид и Соломон не избягват изкушенията, покварата и „преяждането“ с власт.

По време на царуването на израилевите и юдовите царе един от Божиите отговори е да изпраща пророци, за да изявяват волята Му и да напомнят на водачите и на народа за поверените им от Бога отговорности към пренебрегнатите членове на тяхното общество.

В писанията на еврейските пророци виждаме непрекъснат и повтарящ се призив да живеят справедливо и да вършат правда в обществото. Изправени пред неверността на Израил и неговите водачи, пророците са постоянен и неотложен глас на спешна нужда за безгласните, особено за наранените от провала на Израил да следва Божията воля.

Когато пише за разпалеността на старозаветните пророци, Ейбрахам Джошуа Хешел представя в контраст нашето самодоволство с техните неотложни призиви за справедливост: „Нещата, които са ужасявали пророците, дори и днес ежедневно се случват по целия свят (...) Тяхната задъхана нетърпимост към несправедливостта може да ни заприлича на истерия. Самите ние сме постоянни свидетели на действия на несправедливост, прояви на лицемерие, лъжа, възмущение, нещастие, но рядко сме възмутени или прекалено развълнувани. За пророците дори една незначителна несправедливост се измерва с космически пропорции“ ( Пророците , с. 3,4).

Всъщност тези пророци ни предлагат прозрение за сърцето и характера на Бога. Когато говорят от Негово име, те могат да ни помогнат да видим несправедливостта и страданието на нашия свят през насълзените Божии очи. Но тази страст е и призив за действие – да работим с Бога за облекчаването и премахването на потисничеството и скръбта на хората около нас.

`Как понякога се стремим да бъдем като „всички други народи“ по начини, които могат да навредят на нас и на другите?`