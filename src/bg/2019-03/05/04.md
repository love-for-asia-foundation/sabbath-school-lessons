---
title: Михей
date: 30/07/2019
---

`„ Той ти е показал, човече, какво е доброто; и какво иска Господ от тебе: не е ли да вършиш праведното, да обичаш милост и да ходиш смирено със своя Бог? ” (Михей 6:8) . По какъв начин в момента бихте могли да приложите на практика в живота си тези думи?`

Михей 6:8 е може би един от най-познатите стихове в Писанието. Но също като много други текстове, които превръщаме в лозунги или „афиши“, сигурно сме по-малко запознати с контекста на стиха, отколкото ни се иска да си признаем.

`Прочетете Михей 2:8-11 и 3:8-12 . Какво поведение на хората осъжда Михей?`

Царуването на Ахаз в Юда е времето, когато Божият народ достига нови низости в историята и духовността си. Идолопоклонството и различните му зли практики нарастват. В същото време, както отбелязват и други пророци от този период, бедните продължават да бъдат експлоатирани и измъчвани.

Михей е не по-малко пророк на съда от своите съвременници. По-голямата част от първите три глави на книгата му изразяват Божия гняв и скръб за злото, което народът Му извършва, както и за предстоящото унищожение.

Но Бог не отхвърля напълно Своя народ. Дори издигнатите гласове и суровите вести на пророците са белег за Божия постоянен интерес към Неговия народ. Той им дава предупреждения поради любовта и грижата Си за хората. Копнее да им прости и да ги възстанови. Гневът Му няма да продължава вечно (вж. Михей 7:18-20 ).

Такъв е контекстът на добре известната „формула“ – постъпвайте праведно, обичайте милостта, ходете смирено. Може да звучи елементарно, но да живееш такава вяра на практика е много по-предизвикателно особено когато се окаже, че не е в крак с привичките на заобикалящото ни общество. Ако другите се възползват от несправедливостта, присмиват се на милостта и се гордеят, да се постъпва праведно, да се обича милостта и да се ходи смирено, изисква кураж и постоянство. Обаче ние не правим това сами. Когато постъпваме по този начин, ходим с нашия Бог.

`Каква е връзката между вършенето на правдата, обичането на милостта и смиреното ходене с Бога?`