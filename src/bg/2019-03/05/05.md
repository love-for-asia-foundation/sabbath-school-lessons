---
title: Йезекиил
date: 31/07/2019
---

Ако попитаме група християни за „греховете на Содом”, има голяма вероятност мнозина да се впуснат в описание на различни сексуални практики и други форми на поквара. Та нали Битие 19:1-13 наистина описва едно болно и извратено общество, повече от готово за унищожение.

Но е интересно да отбележим, че отговорът е много по-сложен. Помислете върху описанието на Йезекиил: „Ето какво беше беззаконието на сестра ти Содом, нейното и на дъщерите ѝ: гордост, пресищане с храна и безгрижно спокойствие; а сиромаха и немощния не подкрепяше” ( Йезекиил 16:49 ). Макар да е ясно, че Бог няма да пренебрегне и другите форми на поквара в града, тук Йезекиил набляга върху икономическата несправедливост и липсата на загриженост за хората в нужда.

Възможно ли е в Божиите очи тези материални грехове да са също толкова лоши, както и сексуалните?

Идващи след времето на Амос, Михей и Исая, ранните пророчества на Йезекиил звучат с подобен тон като предупрежденията за предстоящо унищожение. Но след като Йерусалим пада в ръцете на вавилонците и народът му е отведен в плен, прицелната точка на Йезекиил се измества по-пълно към Божиите обещания за възстановяване.

`Прочетете Йезекиил 34:2-4,7-16. Сравнете Божията оценка на покварените водачи от Израил с начина, по който лично Той пасе стадото Си. Как тяхното отношение към най-слабите „овце” контрастира с Неговите методи?`

Колкото и да са лоши, за да бъдат сравнявани със Содом, Господ все още протяга към тях ръка с надеждата да ги отклони от нечестието. В обновения план на Бога за народа Му израилтяните се завръщат в земята си, Йерусалим бива възстановен, а храмът е построен отново. Дадените от Бога празници пак ще бъдат празнувани и земята отново ще бъде разделена поравно между хората като тяхно наследство (вж. Йезекиил 47:13-48:29 ). Изглежда очевидно, че Божието намерение е Неговият план за народа Му, първоначално даден на Мойсей и на израилевия народ след избавлението им от Египет, да бъде възобновен с връщането на народа от плен. Това включва загриженост за най-слабите членове на обществото, както и за тези, които биха могли да бъдат наречени „аутсайдери“.

`Колко е важно за вас, че нашият Бог е Бог, предлагащ втори шанс – и много повече от това – дори на Своя народ, който се отклонява от правия път, след като е имал възможността да вземе по-добри решения?`