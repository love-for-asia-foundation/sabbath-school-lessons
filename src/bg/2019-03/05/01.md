---
title: Зовът на пророците
date: 27/07/2019
---

### За изучаване през седмицата
1 Царе 8:10-18; Амос 5:10-15; Михей 6:8; Битие 19:1-13; Йезекиил 16:49; Исая 1:15-23.

> <p>Стих за запаметяване</p>
> „ Той ти е показал, човече, какво е доброто; и какво иска Господ от тебе: не е ли да вършиш праведното, да обичаш милост и да ходиш смирено със своя Бог? ” (Михей 6:8).

Старозаветните пророци са сред най-интересните персонажи в Библията. Пронизителните им гласове, смелите им вести, чувството за скръб, гняв и възмущение, както и проявленията на техните вести, ги правят хора, които не могат да бъдат пренебрегвани, въпреки че невинаги е удобно да се намирате покрай тях.

Изпратени предимно до Израил и Юда, те призовават избрания народ да се върне към призванието си в Бога. Народът и неговите водачи твърде лесно биват подмамвани от идолите и от начина на живот на заобикалящите ги народи. Неблагодарната задача на пророците е да ги подтикнат към покаяние, понякога чрез напомняне за Божията любов и предишните Му действия в тяхна полза, а друг път чрез предупреждения за последиците, ако продължават да се отдалечават от Бога.

Както ще проследим, сред греховете и злините, за които те предупреждават водачите и народите, един от най-страшните е потисничеството над бедните, нуждаещите се, безпомощните помежду им. Да, поклонението пред идолите е лошо; да, следването на фалшивите религиозни практики е лошо; но разбира се, възползването от слабите и бедните също е достойно за осъждане.