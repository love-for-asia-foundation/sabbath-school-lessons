---
title: Яков Праведният
date: 29/08/2019
---

Християнското предание твърди, че Яков, братът или доведеният брат на Исус, е станал водач в ранната църква в Йерусалим и е онзи Яков, който е ръководил Йерусалимския събор (вж. Деяния, 15 гл ., както и Галатяни, 1 и 2 гл .). Ако това е така, по всяка вероятност той е авторът на писмото, съхранено в Библията като „Посланието на Яков“.

Яков е често срещано име по онова време, но ако е същата личност, по всяка вероятност е онзи църковен водач, познат като Яков Праведният. Това предполага мъдър водач, правилно определил приоритетите на своето отношение към другите и грижещ се често за забравените или потиснатите.

Книгата, носеща неговото име, е описана като „книгата „Притчи“ на Новия Завет“, фокусирана върху практичното благочестие и мъдрия живот на Божиите последователи.

Авторът на „Посланието на Яков“ нетърпеливо напомня на своите християнски читатели: „Изпълнявайте учението, а не бъдете само слушатели, които заблуждават себе си” ( Яков 1:22 ). Той твърди, че стойностната религия – т.е. чистата и трайната в Божиите очи – е насочена към грижата за нуждаещите се и потиснатите и съпротивата на покваряващите влияния на заобикалящото я общество (вж. Яков 1:27 ).

`Прочетете Яков 2:1-9 и 5:1-5. Как отношението на Яков към богатите се отличава от общоприетото в обществото? Какви са конкретните му наставления за отношението към бедните и богатите в църковната общност?`

Яков твърди, че добрите пожелания към някого – дори пожелаването на Божиите благословения – не би било никаква утеха, ако хората претърпяват студ и глад. Осигуряването на истинска храна и облекло би било много по-полезно при изразяване и проявяване на нашата загриженост спрямо тях, отколкото всички благородни чувства и благопожелания (вж. Яков 2:14-16 ). Авторът използва това като пример за взаимодействието между вяра и дела в контекста на връзката ни с Бога. Той повтаря ( Яков 2:8 ) същото, което и Исус поучава за любовта към ближния като към самия себе. Така показва как тази заповед трябва да бъде спазвана в ежедневието. Последното се осъществява в служене за Бога и околните не за да заслужим спасение, а защото това е проява на истинска вяра.

`Защо е толкова лесно, дори подсъзнателно, да предпочетем богатите пред бедните?`