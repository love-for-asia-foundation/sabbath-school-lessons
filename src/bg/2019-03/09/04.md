---
title: Даването като начин на споделяне
date: 27/08/2019
---

След своето обръщане апостол Павел поема мисията да разнесе евангелието по езическия свят. Даденият му от Бога успех поражда важни въпроси за връзката между еврейските корени на новата християнска вяра и езичниците-последователи на Исус. В Йерусалим се съвещава събор на еврейски и езически християнски водачи, за да обсъдят въпроса и да потърсят Божието ръководство по отношение на сложните проблеми. Срещата и резултатите от нея са описани в Дейния, 15 глава .

Но в разказа на Павел за тази среща, който откриваме в Галатяни, 2 глава , той добавя друг важен елемент към наставленията, получени на Йерусалимския събор за продължаващото си служене сред езичниците: „Те ни поръчаха само да помним бедните, което и се постарах да изпълня точно“ ( Галатяни 2:10 ).

И Павел продължава лично да преследва тази цел (вж. например Деяния 20:35 ) в цялото си служене. Също като ранната църква в Йерусалим, той разширява визията на християнската общност, за да обхване всички вярващи.

`Прочетете 2 Коринтяни 8:7-15. Как Павел свързва евангелието и щедростта?`

Апостолът се позовава на два старозаветни пасажа, за да подтикне вярващите към щедрост и грижа за техните братя и сестри в трудни обстоятелства. Той цитира историята за Божията щедра грижа с осигурената на израилтяните манна в пустинята като пример за даване и споделяне сред по-широката църковна общност (вж. 2 Коринтяни 8:15 ). Освен това цитира Псалми 112:9 : „Пръсна, раздаде на сиромаси – праведността му пребъдва вечно“ ( 2 Коринтяни 9:9 ).

Павел подканва читателите си да дават целенасочено, да отделят редовно част от доходите си, така че да им бъде лесно да дадат, когато той или Тит посещават църквата им, за да съберат даренията и да ги предадат на нуждаещите се християни в Йерусалим. Той използва примера на една църква, за да насърчи други да проявят подобна щедрост. „И те, като се ползват от това благодеяние“, пише Павел, „прославят Бога за това, че вие изповядвате покорство към Христовото благовестие и проявявате благоволение към тях и към всички“ ( 2 Коринтяни 9:13 ).

`Как би трябвало да отдаваме приоритет на даването, когато не сме в състояние да дадем за всяка представена ни кауза или нужда?`