---
title: Разширено изучаване
date: 30/08/2019
---

Прочетете статиите „Тавита – нейното служене и влияние“ и „Това е чиста религия“ в книгата на Елън Уайт „Служене на благоденствието“ (англ. изд.) и „Щедра църква“ в „Деяния на апостолите“.

„Спасителят отдаде скъпоценния Си живот, за да основе църква, способна да се грижи за наскърбени, изкушавани души. Една групичка вярващи хора може да са бедни, необразовани или неизвестни, но въпреки това чрез Христос те могат да извършат такава работа в дома си, сред съседите си, в църквата, а дори и в „далечни страни”, че резултатите да се простират чак до вечността“ (Уайт, Е. Копнежът на вековете. Стр. 396, изд. „Нов живот“, София).

„Несебелюбивата щедрост донесе голяма радост на ранната църква, защото вярващите разбраха, че усилията им спомогнаха евангелската вест да се изпрати на намиращите се в тъмнина. Благотворителността им засвидетелства, че не бяха получили напразно Божията благодат. Кое можеше да подбуди такава щедрост освен освещение от Духа? В очите на вярващите и на невярващите това бе едно чудо на благодатта“ (Уайт, Е. Деяния на апостолите. Стр. 154, изд. „Нов живот“, София, 1992).

**Въпроси за разискване**

`Как вашата църковна общност може да стане по-подобна на описаната в първите няколко глави от книгата „Деяния“? Кои биха могли да бъдат някои от практичните стъпки на вашето църковно ръководство, за да насърчи църквата да се движи в тази посока?`

`Световната Църква на адвентистите от седмия ден използва някои от принципите, описани в днешния урок, за да определи как се споделят десятъците и даренията между различните нейни клонове по света. Кои са ползите от този вид система на световно споделяне на ресурсите?`

`Дали инструкциите за живот, като обобщените в Римляни, 12 глава, например, са реалистични, практични начини на живот – сработват ли в „реалния свят“ – или ви се струват по-скоро идеализирана картина на „светиите“ от църковните витражи?`

`Яков 5:1-5 употребява силен език, в който отекват част от суровите предупреждения на старозаветните пророци. Защо подобни силни изрази са подходящи и необходими?`

**Обобщение** : Вдъхновени от поръчението на Исус и от силата на Светия Дух, учениците и ранните вярващи се стремят да споделят вестта и мисията на Исус с колкото се може повече хора. Като се позовава на ученията на Исус и на еврейските Писания, ранната църква е нов тип общност, споделяща притежанията на членството с нуждаещите се както вътре, така и извън общността. Със своя пример и поучение, записано в писмата им до тези църкви, първите християнски водачи призовават вярващите да водят живот на вяра и служене, особено за хората в нужда.

Тази събота, 31.08.2019 г., ще се молим за църкви „Осетеново” и „Пазарджик”.