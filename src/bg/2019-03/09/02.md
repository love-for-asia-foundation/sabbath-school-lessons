---
title: Нов вид общност
date: 25/08/2019
---

След възнесението на Исус и идването на Светия Дух на Петдесятница групата вярващи бързо нараства и оформя ранната църква – нов вид общност сред последователите на Исус и първоначално предвождана лично от Неговите ученици. Но тази нова общност не е просто организация, съставена помежду им. По-скоро тя е изградена върху ученията и служенето на Исус и черпи от дългата история на еврейските Писания и техните пророци.

`Прочетете Деяния 2:42-47 и 4:32-37 . Какво смятате за ключови елементи в тези описания на раннохристиянската общност?`

Въпреки че сякаш израилтяните никога не са успявали напълно да изживеят замисъла за справедливо и щедро общество, ранната църковна общност приема сериозно указанието, че „няма да има сиромах между вас“ ( Второзаконие 15:4 ). Един от практичните изрази на тяхната вяра е споделянето на материалните блага – дори продажбата на земя и донасянето на събраните средства (вж. Деяния 4:34-5:2 ) – за да посрещнат нуждите на другите вярващи, както и да бъдат благословение за онези, които са извън новосформираната общност, особено чрез служене на изцеление (вж. Деяния 3:1-11; 5:12-16 ).

Но тази общност не е утопично общество според нечия развихрена фантазия. С нарастване броя на вярващите нараства и напрежението за управление на благата, особено по отношение на ежедневното разпределение на храната за вдовиците (вж. Деяния 6:1 ). Учениците, които са естествени водачи на общността, искат да се фокусират върху проповядване на евангелието. За да се справят с назрялата ситуация, те се нуждаят от известна реорганизация.

Така биват избрани седем души, които ще се занимават с практичните въпроси на църковната общност. Това е може би първото признаване на различните служения и способности, които ще се упражняват в църквата. Същевременно то показва стойността на практичното служене за църковния живот и свидетелство. „Същите принципи на благочестие и справедливост, водещи ръководителите на Божия народ по времето на Мойсей и Давид, трябваше да бъдат следвани и от онези, които щяха да се грижат за новоорганизираната църква на Бога в евангелската епоха“ (Уайт, Е. Деяния на апостолите. Стр. 42, изд. „Нов живот“, София, 1992).

`Опитайте да си представите какво ли е било да бъдеш част от тази общност. Как можем и ние днес да отразяваме същите принципи?`