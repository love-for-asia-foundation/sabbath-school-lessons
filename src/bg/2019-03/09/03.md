---
title: Служенето и свидетелството на Тавита
date: 26/08/2019
---

Когато църквата започва да се разраства – както предсказва Исус – „в Йерусалим, така и в цяла Юдея и Самария, и до края на земята” ( Деяния 1:8 ), нови вярващи подемат вярата и служенето на Исус. Сред тях е Тавита – позната и като Сърна – в град Йопия. Тя очевидно възприема много сериозно особените наставления на Исус, че когато облича голите, го прави за самия Исус (вж. Матей 25:38,40 ).

`Прочетете описанието на Тавита и нейното служене в Деяния 9:36 . Как биха могли да бъдат описани животът и служенето ви по подобен на този стих начин? Как бихте желали да бъдете описани самите вие?`

Изглежда, служенето на Тавита е такова, че нейното описание като „ученик“ (вж. Деяния 9:36 ) и верността ѝ, енергията и фокусирането върху другите са признати дори отвъд пределите на родния ѝ град.

Ап. Петър посещава близкия град Лида и хората от Йопия го молят да отиде при тях в отговор на скоропостижната смърт на Тавита (вж. Деяния 9:37-41 ). При пристигането си в Йопия Петър бива посрещнат от много хора, на които Тавита е помагала чрез работата си за бедните. Те му показват изработените от нея дрехи и несъмнено му разказват много истории за това как тя е помагала и на тях, и на останалите.

Фактът, че Петър се помолва за Тавита и Бог я връща към живот, разбира се, не е гаранция, че животът винаги ще се подрежда добре за онези, които посвещават дните си в служене на другите. В края на краищата Тавита вече е понесла болести и смърт, а Стефан, един от първите дякони, определени да служат на вдовиците в църквата, е станал първият мъченик (вж. Деяния 7:54-60 ). Животът на служене не е гладък път; понякога дори може да е по-неравният път.

Но в тази история Бог използва признанието за Неговата любов и сила в живота и смъртта на Тавита, за да повлияе силно върху хората от Йопия: „И това стана известно по цяла Йопия; и мнозина повярваха в Господа“ ( Деяния 9:42 ).

`Ако внезапно починете, дали хората ще оплакват вашия принос и дали той ще им липсва, както е запомнено и оплаквано служенето на Тавита? Как бихме могли да оставим по-добро завещание на служене? Какви практични умения имате – като уменията на Тавита да изработва дрехи – които бихте могли да използвате в служене на другите?`