---
title: Ръководството на Павел за обич и добър живот
date: 28/08/2019
---

Писмото на апостол Павел до римляните е познато най-вече със своите задълбочени обяснения на великата доктрина за оправданието чрез вяра посредством смъртта на Христос. Но след 11 глави на такива поучения Павел предоставя практично ръководство за обич и добър живот, основани на Божията благодат и любов, както са ни разкрити в Исус и в историята на евангелието: „Моля ви, братя, в името на Божието милосърдие да принесете телата си като жива, свята и приятна жертва на Бога – това ще бъде вашето духовно служение на Бога” ( Римляни 12:1 ). На практика Павел казва, че поради извършеното от Бога за нас в лицето на Исус, ние би трябвало да живеем именно по този начин.

`Прочетете и обобщете Римляни, 12 глава , като обърнете специално внимание на наставленията да обичате другите и да се грижите за тях – особено за нуждаещите се.`

В известен смисъл Римляни, 12 гл. представлява обобщение на много от темите, на които Павел обръща специално внимание в някои от другите си писма. Той говори за различните роли и дарби в църковното тяло, включително служенето и насърчаването на другите и щедрото даване (вж. стихове 3-8 ). Но тези неща не само трябва да се вършат; те трябва да се вършат добре, с ентусиазъм и – най-вече – с любов (вж. стихове 9-11 ).

Апостолът описва с практичен език що за живот е този. Той подканва вярващите да бъдат търпеливи в трудности и гонения, да се грижат за нуждаещите се, да бъдат миротворци винаги и навсякъде, където това е възможно, и – както вече споменахме – да отговарят на злото и несправедливостта с любезност, като побеждават злото чрез доброто (вж. Римляни 12:20,21 ).

Тази глава очертава какво означава да се живее като нова личност, служейки на Бога както индивидуално, така и като част от общността на вярата. Павел казва на тези нови последователи на Исус, че техният живот, приоритети и действия трябва да бъдат променени поради реакцията им спрямо онова, което Исус е сторил за тях чрез смъртта Си на кръста и надеждата за вечния живот. Намиращи се в потисническо и често жестоко общество в сърцето на Римската империя, Павел ги наставлява да живеят по отличителен начин: „И недейте се съобразява с този свят, а се преобразявайте чрез вашия обновен ум” ( Римляни 12:2 ).

`Кои са някои от отношенията и практиките, на които трябва да се съпротивлявате в своята общност, за да можете да живеете и обичате като съвременен последовател на Исус?`