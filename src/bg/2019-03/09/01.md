---
title: Служенето в новозаветната църква
date: 24/08/2019
---

### За изучаване през седмицата
Деяния 2:42-47; 4:32-37; Матей 25:38-40; Деяния 9:36; 2 Коринтяни 8:7-15; Римляни, 12 гл.; Яков 2:1-9.

> <p>Стих за запаметяване</p>
> „ Чисто и непорочно благочестие пред Бога и Отца е това: да се грижи човек за сирачетата и вдовиците в неволята им и да пази себе си неопетнен от света “ (Яков 1:27).

Стиховете, известни като Великото поръчение ( Матей 28:18-20 ), са сред най-познатите в Библията, поне сред християните. Тези стихове често са описвани като нашето свидетелство за мисия и са били вдъхновение за най-различни мисионски и евангелизационни проекти. Наистина, вдъхновени от тези стихове, християните са отивали по целия свят, понякога с цената на огромни лишения, за да разпространяват евангелието.

А какво всъщност казва Исус във Великото поръчение? Да правим ученици, да кръщаваме и да учим хората „да пазят всичко, което съм ви заповядал“ ( Матей 28:20 ). И както видяхме, голяма част от заповяданото от Исус е свързано с грижата за нуждаещите се, наранените, неспособните да се грижат сами за себе си.

Ето защо трябва да помним, че наставленията към първите Христови ученици са не толкова нова задача – нещо, което не са чували или виждали преди – колкото продължение на мисията, вече осъществявана от самия Него сред тях. В същността си този аспект от учението на Исус може ясно да се проследи в живота на новата църковна общност като част от изпълнението на Великото поръчение.