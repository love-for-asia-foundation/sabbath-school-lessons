---
title: Семейната тъкан на човечеството
date: 04/07/2019
---

На света не му е нужно много време след навлизането на греха, за да се срине още повече. Подклаждано от ревност, неразбиране и гняв, убийството на Авел засяга първата братска двойка. Когато Бог пита Каин за греха му, неговият отговор очевидно е ироничен и риторичен: „Пазач ли съм аз на брат си?“ ( Битие 4:9 ). А отговорът, загатнат от първоначалния Божи въпрос: „Да, абсолютно, ти си пазач на брат си”.

`Прочетете Притчи 22:2 . Какво се загатва с това привидно простичко твърдение? Какво ни разкрива то за връзката ни с нашите ближни човешки същества?`

Всеки човек, с когото се срещаме, е едно от Божиите творения, създадено по Негов образ и част от тъканта на взаимоотношенията, свързващи всички нас в Божието творение, колкото и съкрушено и увредено да е то. „Всички сме вплетени заедно в тъканта на човечеството. Злото, причинено на една част от голямото човешко братство, е опасно за всички ни” (Уайт, Е. „По стъпките на великия Лекар“, стр. 278, изд. „Нов живот“, София, 1998). Независимо дали ни харесва, или не, поради общата връзка, имаме поверена ни от Бога отговорност към Него и един към друг (вж. Матей 22:37-39 ).

В цялата Библия отново и отново се повтаря твърдението, че Бог е нашият Създател. Например това е една от причините да помним съботата ( Изход 20:8-11 ) и да се покланяме на Бога в края на времето ( Откровение 14:7 ). То е едно от първостепенните основания да се грижим един за друг, да мислим за не толкова преуспелите.

Всички ние сме свързани от нишката на общия ни произход от Бога. „Който угнетява бедния, нанася укор на Създателя, а който е милостив към бедните, показва почит към Него” ( Притчи 14:31 ). Колко по-ясно от това би могло да се каже?

Като наш Създател Бог има определени претенции към нас, изискващи целия ни живот, включително нашето поклонение, служенето и грижата ни за другите. Колкото и трудно, дразнещо и неудобно да е понякога, ние наистина сме „пазачи на брат си”.

`Според вас защо изискванията на Бога като Създател са толкова често повтаряща се тема в Библията? Защо това е много важно и как тази реалност би трябвало да повлияе върху отношението ни спрямо другите?`