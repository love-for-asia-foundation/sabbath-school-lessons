---
title: Бог – поглед към Сътворението
date: 30/06/2019
---

Този свят и целият живот в него; нашият собствен живот и отношението ни към него; животът на всички около нас и взаимодействието ни с тях; животът сам по себе си и изживяването му по най-добрия начин – всичко това започва от Бога. „Защото в Него живеем, движим се и съществуваме” ( Деяния 17:28 ).

Ето какви са първите думи, записани в Библията: „В начало Бог създаде небето и земята” ( Битие 1:1 ). А фактът, че Той ги изговаря в съществуване, разкрива сила и процес, които дори не сме в състояние да си представим.

И все пак Бог не създава от разстояние. Той е тясно свързан особено що се касае до сътворяването на първите човешки същества ( Битие 2:7 ).

`Прочетете историята за сътворението на първите човешки същества в Битие 1:26-31 . Какви важни неща за Бога ни разкрива този разказ? А какво съществено ни разкрива за човеците?`

Често се казва, че можем да научим много за Бога, ако прекарваме време сред природата, съзерцавайки Неговото творение и зървайки частици от характера на самия Бог. Но ние можем да придобием бегла представа как Той е създал света, като изследваме и характеристиките на самия Него. Например, ако Той е Бог на реда, бихме могли да очакваме, че в творението Му ще цари ред. Или ако вярваме, че е Бог на творчеството, не би трябвало да се изненадваме, когато открием невероятни образци на тази креативност в създадения от Него свят.

По подобен начин вярваме, че Той е Бог на взаимоотношенията и затова откриваме взаимоотношенията като ключов елемент в начина, по който Господ свързва света. Той е сътворил всеки елемент от света във връзка с останалата част от творението. Създал е животните в хармония от взаимоотношения; човешките същества – във връзка със Себе Си, помежду им и с останалата част от творението.

Макар че разбирането ни за Бога в много отношения е ограничено, онова, което успяваме да разберем за Неговия характер, би трябвало да ни подтикне да преосмислим как е редно да изглежда светът.

`Колко полезно за вашето разбиране на света е да го разглеждате като отражение на Божия характер въпреки явните опустошения, нанесени от греха?`