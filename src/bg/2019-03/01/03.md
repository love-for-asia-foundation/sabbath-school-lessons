---
title: Завършен свят
date: 01/07/2019
---

Лесно е да изпитаме носталгия по Едем. Има нещо в кратичкото описание на Градината, създадена от Бога като дом на Адам и Ева, което запалва пламъче на копнеж в сърцата ни. Може и да не разбираме как би функционирал подобен свят, но чувстваме, че бихме желали да го преживеем.

Изглежда, че и сам Бог изпитва удовлетворение и пълнота: „И Бог видя всичко, което създаде; и ето, беше твърде добро“ ( Битие 1:31 ). Той прави нещо, което е както красиво, така и функционално. То е изтънчено по замисъл – и като форма, и като практичност. Трепти от живот и багри, но и е изпълнено с всичко необходимо за процъфтяване на живота. Нищо чудно, че Бог спира, за да се порадва, понеже създаденият от Него свят е добър.

`Прочетете Битие, 1 гл . Според вас какво означава повтореното свидетелство „и Бог видя, че беше добро”? Вж. Битие 1:4,10,12,18,25 и 31.`

Въпреки че е написана изцяло след Грехопадението, Библията е изпълнена с тържество на природния свят, както в Йов, 38-41 гл. и Псалм 148 . Трябва да помним, че те не са написани като поглед назад към първоначално създадения свят преди греха; написани са в сегашно време, празнувайки добротата, все още осезаема в нашия свят.

Исус също черпи примери за Божията доброта и грижа от света на природата (вж. например Матей 6:26,28-30 ), като поощрява както нашето разчитане на Бога, така и благодарността ни за простичките дарове, от чието обкръжение се удивяваме. Ако отворим очите си и погледнем чудесата на творението, можем да видим, че наистина сме получатели на изумителни блага от нашия Създател. Нашата реакция, дори сред изпитанията, трябва да бъде на благодарност, признателност и смирено покорство пред Дарителя.

Като адвентисти от седмия ден – като празнуващи и Сътворението, и очакваното Божие царство – трябва да осъзнаем, че красивите неща, радостите и добротата, които виждаме и преживяваме в света, ни помагат да зърнем какъв е бил някога нашият свят и какъв ще стане отново.

`Съдейки по преживяванията си в света на природата, кое цените най-много в чудесата на Сътворението? Как бихте могли да опознаете Господа още по-добре в ежедневието си посредством чудесата в природния свят?`