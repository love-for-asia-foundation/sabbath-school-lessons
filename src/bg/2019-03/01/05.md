---
title: Един съкрушен свят
date: 03/07/2019
---

Онова, което Бог е дал на Адам и Ева и не е подарил на никое друго същество на земята, е моралната свобода. Те са морални същества по начин, по който растенията, животните и дърветата никога не биха могли да бъдат. Бог толкова много цени тази морална свобода, че допуска възможността Неговите човешки същества да изберат непокорството. Така рискува всичко, създадено от Него, заради по-висшата цел на една връзка със Своите човешки творения, основана на любов и свободна воля.

Обаче съществува и унищожител (тази морална свобода е валидна и за ангелите) – един, който иска да разруши добрия и пълноценен свят, сътворен от Бога. Той се стреми да използва Божието специално творение на земята – човешките същества – за да постигне това. Говорейки чрез змията, дяволът оспорва целостта и изобилието на осигуреното от Бога (вж. Битие 3:1-5 ). Първостепенното изкушение е да пожелаят повече от даденото им от Бога, да се усъмнят в Неговата доброта и да разчитат на самите себе си.

С този избор и действие връзката, неразделна част от замисленото от Бога творение, е нарушена. Адам и Ева вече не се наслаждават на онази връзка със своя Създател, за която са били замислени (вж. Битие 3:8-10 ). Тези две човешки същества внезапно осъзнават, че са голи и засрамени, а връзката помежду им е почти непоправимо деформирана. Взаимоотношенията им с останалата част от земята също са обтегнати или скъсани.

`Прочетете Битие 3:16-19 . Какво ни разкриват тези стихове за променените взаимоотношения между човешките същества и природния свят?`

Поради реалността на греха животът на Адам, Ева и останалата част от творението внезапно става много по-труден. Последиците от греха са реални особено като се има предвид, че засягат човечеството и нашите взаимоотношения. В известен смисъл ние сме далечни за Бога, нашия Създател. Семействата ни също биват повлияни по множество начини и взаимоотношенията помежду ни често са истинско предизвикателство. Ние дори се борим във връзката си с природната среда и със света, в който се намираме. Всички аспекти на живота ни и на света, в който живеем, разкриват причинената от греха разруха.

Но Бог не е създал света, за да се превърне в нещо такова. „Проклятията“ от Битие, 3 глава са съпроводени също и от обещанието, че Той ще намери начин, за да пресътвори нашия свят и да възстанови нарушените от греха взаимоотношения. Докато продължаваме да се борим с греха и с резултатите му върху нашия живот, сме призовани да издигаме първоначалната доброта в света и да се стремим да прилагаме в живота си плана, който Бог е промислил за него.