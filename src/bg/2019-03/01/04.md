---
title: Настойници на земята
date: 02/07/2019
---

Според библейския разказ Едемската градина и новосъздадената Земя са места, където властва изобилието. Те са създадени за процъфтяване на живота и особено за наслада на човешките същества.

Но Бог поверява на първите мъж и жена – и на останалите от нас, които ще се появим след тях – определена роля в Своето творение. Съвсем скоро става очевидно – и то не само от Божия начин на сътворение – че Адам и Ева трябва да имат специален статут в този нов свят.

Адам първо получава задачата да даде имена на животните и птиците ( Битие 2:19 ). След това му е поверена друга роля, представена като благословение от самия Създател: „И Бог ги благослови. И Бог им каза: Плодете се и се размножавайте, напълнете земята и я покорете, бъдете господари над морските риби, над въздушните птици и над всяко живо същество, което се движи по земята” ( Битие 1:28 ).

`Прочетете и сравнете Битие 1:28 и 2:15 . Как бихте описали служебната характеристика на човека само с едно или две изречения?`

Твърде често в християнската история Битие 1:28 се е използвал като разрешително за експлоатация, дори до степен на унищожение на природата. Да, Земята очевидно е създадена за човешкия живот, полза и наслада. Но отговорността на човека е „да я обработва и да я пази” – по думите на Битие 2:15 .

Когато говорим за настойничество, инстинктивно мислим за пари, но първата заповед за настойничество в Библията е да се грижим за Земята, създадена и поверена ни от Бога. Заповедта към Адам и Ева предвижда и Земята да бъде споделена с техните деца и с бъдещите поколения. При първоначалния план за света творението трябва да продължи да бъде източник на живота, добротата и красотата за всички човешки същества, а Адам и Ева ще изпълняват най-важната роля да се грижат за него.

Земята все още е Господна (вж. Псалми 24:1 ) и ние все още сме призвани да бъдем настойници над всичко, което ни е поверил Бог. Вероятно бихме могли да заключим, че в един паднал свят нашата отговорност като настойници даже е още по-голяма.

`Какво означава за вас да бъдете настойник на земята днес, в един паднал свят? Как осъзнаването на тази отговорност засяга ежедневието ви?`