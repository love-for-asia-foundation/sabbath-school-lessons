---
title: Побеждаване на злото чрез доброто
date: 19/08/2019
---

Когато разглеждаме учението на Исус, е важно да не забравяме хората, на които Той говори, и обстоятелствата, в които те живеят. Христос започва да привлича големи множества от районите, където служи (вж. Матей 4:25; 5:1 ). Повечето от тях са обикновени хора, живеещи под имперското управление на Рим, но други са еврейски владетели и религиозни водачи. Животът на обикновените хора е труден. Те разполагат с малко възможности за собствения си живот, обременени с тежки данъци и смазани от религиозни традиции.

Поучавайки тези хора, Исус очевидно е загрижен да им предложи начин за по-добър живот, да пребивават с достойнство и смелост, независимо от обстоятелствата. Пример за това е записан в Матей 5:38-48. На английски тези наставления – „обърни и другата буза“, „дай му и ризата от гърба си“ и „върви още една миля“ – са толкова известни, че са се превърнали в клишета. Но подобна фамилиарност принизява радикалните действия и нагласи, които Исус поучава тук.

Сценариите, които Той описва, са обичайни преживявания на много от Неговите слушатели. Те често са насилствено нападани от своите „висшестоящи“ или господари. Често задлъжняват и губят собствеността си поради земевладелците и заемодателите. Редовно са принуждавани да работят за римските войници-окупатори. Исус учи хората да реагират с почтеност, да се отнасят с потисниците по-добре, отколкото заслужават, и така да се противопоставят на тяхната загуба на човечност. Докато тези потисници се опитват да налагат властта си, хората винаги са свободни да решат как да реагират и чрез ненасилствената си и щедра реакция да разкриват злото на потисничеството и извършваната несправедливост.

`Сравнете Матей 5:38-48 с Римляни 12:20,21 . Как трябва да приложим на практика тези радикални принципи в живота си?`

`Исус обобщава целия „закон и пророците“ – всички Свещени Писания, които често описваме като Стар Завет – в един простичък принцип, станал познат като Златното правило: „ И така, всяко нещо, което желаете да правят човеците на вас, така и вие правете на тях“ ( Матей 7:12 ). Как бихте могли да положите усилия още сега, за да вършите това, което Той ни е заповядал тук, независимо от цената?`