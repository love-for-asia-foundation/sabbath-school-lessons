---
title: Най-малкият от тези Мои братя
date: 22/08/2019
---

Друг случай, при който на Исус е зададен въпрос и Той дава отговор, съвсем различен от очакваното, се намира в проповедта, записана в Матей, 24 и 25 глава . Учениците отиват при Исус и питат за разрушението на Йерусалимския храм и за времето на завръщането на Исус (вж. Матей 24:1-3 ). Заключението на обширния Му отговор по този въпрос се отнася до нахранването на гладните, напояването на жадните, приветстването на непознатите, обличането на голите, грижата за болните и посещаването на затворниците. Той ги уверява: „Когато правите това – или отказвате да помогнете – на един от тези най-малки Мои братя и сестри, вие го правите на Мен!“ (Вж. Матей 25:40,45 ).

Това е свързано с въпросите, слагащи начало на учението като картина на последния съд. В Матей, 24 глава Исус дава по-непосредствени отговори на въпросите на учениците, като им разкрива белезите и предупрежденията за унищожаването на Йерусалим и за края на времето, но подчертава необходимостта да се „бди“ и да се живее добре в светлината на обещанието за Неговото второ пришествие. В първата част от Матей, 25 глава историята за разумните и неразумните девици убеждава в нуждата от подготовка за неочаквано или забавено завръщане; историята за тримата слуги ни запознава с необходимостта да живеем праведно и продуктивно, докато чакаме; след това притчата за овцете и козите е много по-конкретна за задачите, с които трябва да се занимава Божият народ.

`Прочетете Матей 25:31-46. Какво ни казва тук Исус? Защо то не е оправдание чрез дела? Обаче какво учат Неговите думи за значението на истинската спасителна вяра?`

Свидетелството на Исус – че когато служим на другите, всъщност служим на Него – би трябвало да преобрази всичките ни връзки и взаимоотношения. Представете си само, ако можехте да поканите Исус на обяд или да Го посетите в болницата или в затвора! Той казва, че правим точно това, когато служим на хората в нашата общност. Каква невероятна възможност ни предлага по този начин!

`Прочетете с молитва казаното от Него в тези стихове. Как разбираме идеята, че е поставил знак на равенство между Себе си и гладните, голите, затворниците? Какво силно задължение възлага това върху нас и върху начина ни на живот?`