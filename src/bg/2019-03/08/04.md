---
title: Добрият самарянин
date: 20/08/2019
---

`Прочетете Лука 10:25-27. Законникът, отправил въпрос към Исус, дава стандартното обобщение на старозаветните заповеди за воденето на приемлив за Бога живот. По какъв начин са свързани тези две заповеди?`

Когато на Исус бъде зададен въпрос, Той често завършва отговорите Си с извод, съвсем различен от това, което търсещият е очаквал. В отговор на наставлението в Левит 19:18 „да обичаш ближния си, както себе си“, изглежда, че много от религиозните хора от Неговото време са влагали много време и усилия, за да обсъждат обхвата и границите на този принцип за „ближния“.

Исус обаче се стреми да разшири разбирането на Своите последователи относно този термин, като настоява не само да обичат ближните си, но и да правят добро на всекиго: „Но Аз ви казвам: Обичайте неприятелите си и се молете за онези, които ви гонят, за да бъдете синове на вашия Отец, Който е на небесата; защото Той прави слънцето Си да изгрява и над злите, и над добрите и дава дъжд на праведните и на неправедните” ( Матей 5:44,45 ).

Но когато един експерт по религиозно право се опитва да подложи Исус на изпит, той се връща към така обсъждания въпрос: „Кой е моят ближен?“ ( Лука 10:29 ). В отговор Исус разказва историята за добрия самарянин, но окончателният отговор на въпроса на законника няма за цел да дефинира терминологията по въпроса за „ближния“. Вместо това Исус на практика казва: „Иди и бъди ближен на всекиго, който се нуждае от помощта ти“ (вж. Лука 10:36,37 ).

`Прочетете Лука 10:30-37. Какъв значим контраст изтъква Исус между тримата герои, които виждат край пътя човек, нуждаещ се от помощ?`

Нещо обичайно за учението на Исус е Неговата най-сурова критика да бъде насочена към тези, които претендират, че са религиозни, но не проявяват почти никаква загриженост към страданията на другите. „В притчата за добрия самарянин Христос разкри естеството на истинската религия. Той показа, че тя се състои не в системи, вярвания или ритуали, а в дела на любов, в даване на най-големи блага на другите, в истинска доброта“ (Уайт, Е. Копнежът на вековете. Стр. 303, изд. „Нов живот“, София).

В Своето учение Исус посочва един аутсайдер – някой, считан за неверен към Бога, за да покаже какъв е Божият призив към всички, претендиращи, че са Негови последователи. Също като първите Му слушатели, когато отидем при Исус с въпроса какво да направим, за да наследим вечен живот, Той в крайна сметка ни заповядва да отидем и да бъдем ближни на всички нуждаещи се.