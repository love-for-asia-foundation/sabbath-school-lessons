---
title: Богаташът и Лазар
date: 21/08/2019
---

В притчата за богаташа и Лазар (вж. Лука 16:19-31 ) Исус представя в контраст живота на двама мъже – единият богат, а другият – отчайващо беден. При отсъствието на социални грижи, обществени болници или кухни за бедни, обичайна практика при нуждаещите се, хората с увреждания или в неравностойно положение – е да просят пред домовете на богатите. Очаква се богатите да бъдат щедри в споделянето на малка част от своето богатство, за да облекчат страданието им. Но в тази история богаташът е „себично равнодушен към нуждите на своя страдащ брат” (Уайт, Е. Притчи Христови. Стр. 164, изд. „Ел Уай“, София, 2013). Съответните обстоятелства в живота им са останали непроменени; но в смъртта, както бива отсъдено от Бога, положението драматично се променя.

`Сравнете Лука 16:19-31 с Лука 12:13-21. Какви са приликите и разликите между двете истории и какво ни учат те, взети заедно?`

В нито една от тези истории няма доказателства, че хората са забогатели, като са вършили нещо нередно. Може би и двамата са работили усърдно, управлявали са внимателно средствата си и са били благословени от Бога. Но като че ли нещо се е объркало в нагласите им за живота, Бога, парите и околните, и затова са платили значителна и вечна цена.

Позовавайки се на популярната образност за живота след смъртта от времето на Исус, историята за богаташа и бедния Лазар учи, че изборът, който правим в този живот, е важен за вечността. Реакцията ни спрямо хората, търсещи или нуждаещи се от нашата помощ, е един от начините, чрез които проявяваме решенията и приоритетите си. Както посочва „Авраам“ на страдащия богаташ, Библията предоставя напълно адекватна посока за по-добър избор: „Имат Моисей и пророците; нека слушат тях“ ( Лука 16:29 ).

Исус учи, че изкушенията на богатството – било то притежанието му, съхранението му или стремежът към него – могат да ни отклонят от Неговото царство, от другите и да ни насочат към егоцентризъм и самоувереност. Той ни призовава да търсим първо Неговото царство и да споделяме получените благословения с хората около нас, особено с нуждаещите се.

`Независимо от финансовото ви положение, как да бъдете по-внимателни, за да не позволите на парите или на любовта към тях да изопачат перспективата ви за онова, което трябва да бъде фокусната точка на християните?`