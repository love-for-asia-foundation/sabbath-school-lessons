---
title: Приоритетите на царството
date: 15/09/2019
---

Както става ясно от ученията на Исус и на новозаветните автори, тези, които изберат да живеят като членове на Божието царство, живеят според различен набор от ценности и приоритети в сравнение със света.

`Прочетете Матей 6:25-33. Каква увереност ни е дадена в тези стихове и как тя би трябвало да повлияе върху нашите приоритети?`

Исус учи, че „животът (...) е по-ценен от храната и тялото – от облеклото“ ( Матей 6:25 ). Разбира се, тези неща са важни, но трябва да ги разглеждаме в светлината на Божието царство, което означава, че следва да определим приоритетите в живота си по разумни и практични начини. Когато чрез Библията разпознаем призива да подкрепяме другите и да се грижим за тях, този призив се превръща в един от нашите приоритети, като се стараем да вървим по стъпките на Исус. В идеалния случай призивът Му трябва да ни помогне да се съсредоточаваме по-малко върху самите себе си и повече върху другите.

Различният набор от приоритети променя и взаимоотношенията ни с тези, които имат власт над нас, както и над потиснатите. Въпреки че Библията наставлява християните да почитат управляващите и да им се покоряват, доколкото е възможно (вж. например Римляни 13:1-7 ), така или иначе се стига до момент, когато е необходимо да кажем също като Петър: „Трябва да се покоряваме повече на Бога, отколкото на човек“ ( Деяния 5:29 ). Исус представя тези два балансиращи принципа, когато отговаря на хората, опитващи се да Го вкарат в капан – „Отдайте кесаревото на кесаря, а Божието – на Бога” ( Матей 22:21 ).

Властимащите, било в правителството или от друг тип, често налагат и поддържат тази власт със заплахи или със сила. Както видяхме в биографията на Исус, животът на вярност невинаги и не във всяка ситуация изисква пасивност пред лицето на злото. Например по въпроса за робството в Америка Елън Уайт пише: „Когато човешките закони влязат в противоречие със Словото и Божия закон, ние трябва да послушаме Господа независимо от последствията. Законът в нашата страна, според който един роб трябва да бъде предаден на господаря му, не бива да се изпълнява и ние трябва да понесем последствията от нарушаването му. Робът не е собственост на който и да е човек. Бог е неговият господар и никой няма право да си присвоява нещо, което принадлежи изключително на Бога и да го счита за свое” (Уайт, Е. Свидетелства към църквата. Т. 1. Стр. 204, изд. „Ел Уай“, София, 2013).

`Къде е границата между покорността на властите и отстояването на правата на тези, които може да са жертви на потиснически власти?`