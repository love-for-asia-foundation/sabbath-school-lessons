---
title: Миротворство
date: 18/09/2019
---

`Прочетете Матей 5:9. Имайки предвид в какъв свят живеем, как извършваме онова, което Исус заявява тук? В крайна сметка колко успешни можем да бъдем? Вж. Марк 13:7.`

Насилственият конфликт е сериозна причина за страдание. Като последица от войните виждаме преките жертви и съсипаният живот; вниманието и средствата, посветени на военните машини, които е било по-добре да бъдат отклонени за облекчаване на други човешки нужди; както и продължаващото страдание на оцелелите от войната и ветераните, дори сред „победителите“. Има и множество по-малки конфликти, оставящи белези върху безброй човешки животи в семействата и общностите. Ето защо пламенният жар за справедливост не може да пренебрегне заповедта за миротворство.

В сърцевината на Исусовото евангелие стои Божият милостив и велик акт на миротворство, помиряващ грешните човешки същества с техния Създател (вж. 2 Коринтяни 5:18-21 ). А помирението, което получаваме, се превръща в пример за нас да бъдем „посланици“ на мир и за другите.

`Прочетете Исая 52:7. Как прилагаме в живота си и този текст?`

Евангелието на мира се превръща в мотивация, образец и източник за работа в полза на мира в нашия изпълнен с насилие свят. „Сърцето, което е в хармония с Бога, участва в небесния мир и разпръсква неговото благословение и влияние около себе си. Духът на мира почива като утринна роса върху сърцата, изморени и измъчени от земни грижи“ (Уайт, Е. Мисли от Планината на благословението. Стр. 26, изд. „Ел Уай“, София, 2014).

В Планинската проповед Исус казва: „Блажени са миротворците, защото те ще бъдат наречени синове Божии“ ( Матей 5:9 ). Стигайки още по-далеч, Той не само утвърждава заповедта срещу убийството, но и заявява, че не бива да се гневим или да мразим (вж. Матей 5:21-26 ) и че трябва да обичаме враговете си и да се молим за онези, които ни гонят (вж. Матей 5:43-48 ). Това означава, че трябва да предприемаме активни стъпки, за да работим за тяхното добро. Има много вдъхновяващи истории за хора, посветили живота си на миротворчески мисии в световен мащаб, помагащи на хората да зърнат помирението и изцелението и често облекчаващи голяма част от неправдите и страданието, които тези конфликти носят след себе си.

`Как местната ви църква, на своето локално равнище, може да играе ролята на миротворец?`