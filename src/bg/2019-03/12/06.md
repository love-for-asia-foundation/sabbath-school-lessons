---
title: Глас на безгласните
date: 19/09/2019
---

Соломон пише, че има „време за мълчание и време за говорене” ( Еклесиаст 3:7 ). Прав е, но намирането на този баланс не се отдава лесно на който и да било от нас. Обаче що се касае до говоренето в полза на потиснатите, да бъдем глас на безгласните и да се стараем да побеждаваме злото чрез доброто, възможно ли е ние като църква да грешим, като мълчим твърде дълго, когато гласът ни би трябвало да се извисява?

Християните често говорят за това, че са ръцете и нозете на Исус, позовавайки се на призива за практично служене на другите така, както Той би желал да постъпваме. Но в пророческата роля, изявена в Библията, Божият най-първи призив към хората да бъдат Негов глас – и да говорят от Негово име – включва и говорене в полза на тези, които Бог иска да защити (вж. Псалми 146:6-10 ).

`Прочетете Исая 58:1-10. Какво би трябвало да ни говори тази вест, като се има предвид специфичното ѝ време, място и контекст, на нас днес, в друго време, място и контекст? Всъщност колко се е променило положението от времето, когато Исая е записал това, до нашето време днес?`

Призивът на пророците за справедливост никога не е бил път към популярността. Но водени от поръчението си от Бога, разбиращи Неговия копнеж за справедливост, съчувствайки на участта на бедните и потиснатите и стремящи се към най-доброто за своето общество, тези пророци се осмеляват да бъдат глас на безгласните от своето време и място – въпреки противопоставянето, неудобството и опасността (вж. 1 Петър 3:17 ).

Въз основа на нашето разбиране за евангелието и призива да отразяваме Исус пред света, адвентистите от седмия ден могат да предложат множество добри неща по отношение на справянето със злото в този свят.

Например: „Адвентистите от седмия ден вярват, че действията за намаляване на бедността и съпътстващите я неправди са важна част от християнската социална отговорност. Библията ясно разкрива специалния Божи интерес към бедните и Неговите очаквания как последователите Му трябва да откликнат спрямо хората, които не са в състояние сами да се грижат за себе си. Всички човешки същества са носители на Божия образ и са получатели на Божиите благословения ( Лука 6:20 ). Чрез работата за бедните ние следваме примера и ученията на Исус ( Матей 25:35,36 ). Като духовна общност адвентистите от седмия ден отстояват справедливостта за бедните и се придържат към съвета: „Отваряй устата си за безгласния и за правата на всички сираци” ( Притчи 31:8 ), и са против тези, които искат „да лишат бедния от правосъдие и да отнемат правото на бедния” ( Исая 10:2 ). Ние се присъединяваме към Бога, Който „избавя (...) от лоши хора” ( Псалми 140:2 )” (Официално становище на адвентистите от седмия ден за глобалната бедност, 24 юни 2010 г).