---
title: Щедрост
date: 17/09/2019
---

„Бог обича онзи, който дава на драго сърце“ ( 2 Коринтяни 9:7 ), а щедрото даване е важен аспект на християнския живот. Въпреки че трябва да позволим на Библията да отправи предизвикателство към нашето даване и финансови приоритети, щедростта е повече от хвърляне на пари за дадена кауза, независимо колко благородна е тя.

Вместо това щедростта е една от най-ключовите нагласи за живота и съществено качество на „боящите се от Господа“, както многократно е посочено в Псалм 112 : „Блажен е човекът, който се смилява и дава назаем; той ще е непоколебим в думите си пред съда“ ( Псалми 112:5 ).

`Какво ни учат следните стихове за щедростта към хората в нужда? Левит 25:35-37; Псалми 119:36; 2 Коринтяни 8:12-15; 1 Йоан 3:16-18; 1 Тимотей 6:17-19`

В новозаветните си писма Павел редовно цитира щедростта на Бога – изразена най-пълно във факта, че Исус е дал живота Си за нас – като източник на християнската надежда. На свой ред, смъртта Му за нас също е мотивация да водим живот на щедрост спрямо другите: „Нека вярата, която ти споделяш с нас, да се изяви на дело в знание за всяко добро сред вас чрез Исус Христос“ ( Филимон 1:6 ).

Щедростта е нагласа към живота, която е мащабна, смела и любвеобилна. Толкова много в нашия индивидуален живот, общество и култура ни подтикват да се фокусираме върху себе си, да запазим колкото се може повече за себе си. И нека да си го признаем: за повечето от нас режимът по подразбиране така или иначе винаги е аз, аз, аз .

Ако е истинска, нашата вяра ще ни кара да умрем за себе си и да живеем повече за другите. Вярата ни помага да си представяме света и хората в него така, както Бог ги вижда – и добри, и съкрушени – и ни подтиква да се стремим да помогнем на нуждаещите се, доколкото е възможно.

Като житейско качество щедростта с готовност се оценява от набиращите средства и благотворителните организации. Такава щедрост е измерима и недвусмислено практична. Но големите дарения не означават непременно щедър живот (вж. Марк 12:41-44 ). Такъв живот е по-мащабен и по-ценен от всяко дарение. Необходимо е повече да ценим и да развиваме щедър дух във всичко, което вършим. На повечето хора щедростта не им се отдава естествено; трябва деятелно и съзнателно да изразяваме в живота си благодатта, независимо от подтиците на нашето греховно, егоистично човешко естество.

`Освен даването на пари, дори щедро, какви са другите начини за проявяване на щедър дух?`