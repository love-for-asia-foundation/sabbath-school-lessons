---
title: Благодат вътре в църквата
date: 25/09/2019
---

В началото на книгата „Йов“ Бог посочва Йов и верността му към Него като проява на благостта на Божиите пътища и на взаимоотношенията Му с падналото човечество (вж. Йов 1:8 ). Забележително е, че Той позволява репутацията Му да зависи от живота на Неговия народ на земята. Но Павел разширява доверието на Бога в някои от Неговите „светии“, като включва общността на църквата: „Така че на небесните началства и власти да стане позната сега чрез църквата многообразната премъдрост на Бога“ ( Ефесяни 3:10 ).

`Прочетете Ефесяни 2:19. Според вас какво се включва в идеята църковната общност да бъде описана като Божие „семейство“? Как това описание би трябвало да повлияе върху действията на организираната църква?`

Във всяка общност или организация начинът, по който тя се отнася към своите членове, отразява основните ценности на групата. Като Божие семейство, тяло Христово и общност на Духа, църквата има най-висшето призвание, което да осъществява и според което да живее: „Защото Бог не е Бог на безредие, а на мир, както и поучавам по всички църкви на светиите“ ( 1 Коринтяни 14:33 ).

Ценности като справедливост, благодат и любов – проявени в Божията справедливост, благодат и любов – би трябвало да ръководят всичко, случващо се в църквата. От местните църковни общности до световната църковна организация, тези принципи трябва да ръководят нейните водачи в начина, по който ръководят, вземат решения и се грижат за „онези най-малки“ в църковната общност. Те трябва също така да насочват към разрешаване на възникващите от време на време сред членовете конфликти. Ако не можем да се отнасяме към хората сред нас със справедливост и достойнство, как ще правим това за другите?

Когато църковната организация наема служители, тя трябва да бъде щедър работодател, ценящ хората преди всичко останало и да работи срещу несправедливото отношение към членовете. Църквите трябва да бъдат безопасни места, а всички църковни членове да правят всичко възможно, за да защитят уязвимите. И както виждаме в ранната църква, членовете на църковната общност трябва да бъдат особено подготвени да окажат подкрепа на онези от своето „семейство“, които страдат или изпитват някаква нужда.

Исус дава следната заповед, като обяснява, че тя не само ще преобрази общността на вярващите, но и ще изяви реалността на вярата им пред външните наблюдатели: „Нова заповед ви давам, да се обичате един друг; както Аз ви възлюбих, така и вие да се обичате един друг. По това ще познаят всички, че сте Мои ученици, ако имате любов помежду си“ ( Йоан 13:34,35 ).