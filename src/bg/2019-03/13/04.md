---
title: Достигане до душите
date: 24/09/2019
---

Понякога църковните разговори като че ли зациклят върху очевидната нужда да се избира между наблягането върху социалната или евангелизационната дейност – или благотворителност, или свидетелстване; или справедливост, или евангелизиране. Но когато разберем по-добре всяка една от тези концепции и наблюдаваме служенето на Исус, различието се разпада и осъзнаваме, че проповядването на евангелието и работата в помощ на другите са тясно свързани.

В едно от най-известните си свидетелства Елън Уайт обяснява това по следния начин: „Само по Христовия път може да се стигне успешно до хората. Спасителят общуваше с хората като човек, Който им желае най-доброто. Съчувстваше им, помагаше в нуждите им и спечелваше доверието им. И тогава им заповядваше: „Следвайте Ме!” (…)

На бедните трябва да се помага, за болните - да се полагат грижи, опечалените и наскърбените - да се утешават, неопитните - да се съветват. Трябва да плачем с плачещите и да се радваме с радващите се“ (Уайт, Е. По стъпките на великия Лекар. Стр. 106, 107, изд. „Нов живот“, София, 1998).

Както видяхме, тези две действия на Царството – справедливостта и евангелизирането – са тясно преплетени не само в служенето на Исус, но и в Неговото първо поръчение към учениците: „И като отивате, проповядвайте, като казвате: Небесното царство наближи. Болни изцелявайте, мъртви възкресявайте, прокажени очиствайте, бесове изгонвайте; даром сте приели, даром давайте“ (Матей 10:7,8). Накратко, един от най-добрите начини да достигнем другите с нашата вест, е като служим на техните нужди.

`Прочетете 1 Петър 2:12 и Филипяни 2:15 . Какво казват Петър и Павел за свидетелската сила на добрите дела, извършвани от Божия народ?`

В по-широкото разбиране на Божието благовестие евангелизмът няма никакъв смисъл, ако липсва пламенност за хората. Стихове като 1 Йоан 3:16-18 и Яков 2:16 подчертават противоречието при проповядване на евангелието, без то да бъде прилагано на практика. В най-добрия си вид евангелизмът – споделянето на благата вест за надежда, спасение, покаяние, преобразяване и Божията всеобхватна любов – е израз на справедливост.

Евангелизмът и желанието за справедливост произтичат от разпознаването на Божията любов към изгубените, съкрушените и наранените хора – любов, която расте и в нашите сърца под влияние на Бога в живота ни. Ние не избираме едното или другото действие; вместо това сътрудничим на Бога в работата за хората, като посрещаме истинските им нужди и използваме поверените ни от Него ресурси.

`Как да се уверим, че вършейки добри дела за другите, не пренебрегваме проповядването на добрата вест за спасението?`