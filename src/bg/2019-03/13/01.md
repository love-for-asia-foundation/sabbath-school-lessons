---
title: Общност от служители
date: 21/09/2019
---

### За изучаване през седмицата
2 Коринтяни 2:14-16; Изход 32:1-14; 1 Петър 2:12; Филипяни 2:15; Ефесяни 2:19; Евреи 10:23-25.

> <p>Стих за запаметяване</p>
> „Т върдо да устояваме в надеждата, която изповядваме, защото Онзи, Който е дал обещание, е верен. Да бъдем внимателни един към друг, като се насърчаваме към любов и добри дела ” (Евреи 10:23,24).

В старанието си да изпълним християнската мисия не бива да подценяваме потенциала на църквата като организирана общност от вярващи. Вече отбелязахме предизвикателствата, с които може да се сблъскаме, когато се стремим да се справим с неправдата и бедността. Но когато работим с останалите вярващи в общността на вярата, можем да бъдем благословение за хората около нас.

Изкушени сме, когато се съберем като църква, да се разсейваме с дейността на самата църква и да забравим, че тя съществува, за да служи на света, в който я е поставил Бог. Като църковно тяло не бива да пренебрегваме страданията и злото, съществуващи около нас. Щом Христос не ги е пренебрегнал, ние също не би следвало да го правим. Трябва да сме верни на поръчението си да проповядваме евангелието, а заедно с това проповядване идва и делото по подпомагане на потиснатите, гладните, голите и безпомощните.

Заедно като църковна общност и организация ние сме тялото Христово (вж. 1 Коринтяни 12:12-20 ). Като такова заедно трябва да ходим както е ходил Исус, да достигаме другите, както ги е достигал Исус, и да служим като ръце, нозе, глас и сърце на Спасителя в днешния свят.