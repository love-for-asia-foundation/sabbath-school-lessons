---
title: Служещият остатък
date: 23/09/2019
---

Стандартното определение за остатъка, посочено в библейското пророчество, е записано в Откровение 12:17 : тези, които „пазят Божиите заповеди и свидетелството на Исус“ (вж. също Откровение 14:12 ). В повествованието на Библията тези характеристики бележат Божия народ в последните етапи от земната история. Но в библейските разкази можем да открием и примери за действията на този остатък, и особено как той служи на хората.

`В това отношение примерът на Мойсей е плашещ. Прочетете Изход 32:1-14 . Какво е сравнението между Мойсей в тази история и остатъка, описан в Откровение 12:17 ?`

В гнева Си към народа на Израил Бог заплашва да ги унищожи и да прехвърли обещанията, дадени на Авраам – че потомството му ще стане велик народ – на Мойсей и на неговото семейство (вж. Изход 32:10 ).

Но Мойсей не желае това. Вместо да го приеме, той има смелостта да се бори с Бога, като предположи, че ако Господ постъпи така, както заплашва да действа, ще Го представи в лоша светлина (вж. Изход 32:11-13 ). Но след това стига още по-далеч и залага себе си на карта, за да отстоява случая си пред Бога.

Мойсей се старае да води тези хора в пустинята. Те роптаят и се карат почти от момента, в който ги е извел на свобода. И все пак той казва на Бога: „Ако не можеш да им простиш, „моля Ти се, заличи мен от книгата, която си написал“ ( Изход 32:32 ). Мойсей предлага да се откаже от вечността, за да спаси онези, с които споделя пътуването си.

Какъв силен пример за саможертвено застъпничество в полза на онези, които не го заслужават! И какъв силен символ на целия спасителен план!

„Когато Мойсей се застъпи за Израил, плахостта му се изгуби в един дълбок интерес и любов към хората, за които бе извършил толкова много чрез Божиите ръце. Господ послуша молбите му и отговори на несебелюбивата му молитва. Бог бе изпитал слугата Си. Бе изпитал неговата вярност и любов към грешащия, неблагодарен народ. И Мойсей с благородство издържа този тежък изпит. Загрижеността му към Израил не произтичаше от себелюбива подбуда. Благополучието на Божия избран народ му бе по-скъпо от почитта към личността му, от привилегията да стане родоначалник на могъщ народ. Бог бе доволен от неговата вярност, от простосърдечието и благочестието му и му повери като на верен пастир голямата задача – да води Израил към обещаната земя“ (Уайт, Е. Патриарси и пророци. Стр. 212, изд. „Нов живот“, София).

`Какво ни разкрива тази история за начина, по който ние – доколкото е възможно – трябва да се отнасяме спрямо грешащите около нас?`