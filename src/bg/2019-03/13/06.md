---
title: Взаимно насърчение за добри дела
date: 26/09/2019
---

Дори и с най-добрите мотиви и намерения и с убеждението, че сме на страната на Бога и на доброто, работата за Господа може да бъде трудна и обезкуражаваща. Тъгата и болката на нашия свят са реални. Това е една от причините, поради които се нуждаем от църковната общност. Исус дава пример за този вид подкрепяща общност със Своите ученици. Той рядко изпраща хората сами и дори когато това се случва, те скоро се събират отново, за да споделят историите си и да подновят своята енергия и смелост.

`Прочетете Евреи 10:23-25 . Евреи 10:25 е най-познатият от тези стихове, така че какво добавят предшестващите два стиха към нашето разбиране на така познатия стих? Кои са някои от начините, по които можем да се насърчаваме един друг „ към любов и добри дела“?`

В почти всяка задача, кауза или проект, дадена група от хора, работещи заедно, могат да постигнат повече от всички останали, работещи поотделно. Това отново ни напомня за картината на църквата като Христово тяло (вж. Римляни 12:3-6 ), в което всички имаме различни, но допълващи се роли. Когато всеки от нас прави това, което върши най-добре, но по начин, позволяващ на влиянията ни да работят заедно, можем да бъдем убедени чрез вяра, че животът и постъпките ни ще допринесат за промени с вечна стойност.

Въпреки че резултатите са важни, когато се стремим да вършим правото – те да касаят хората и техния живот – понякога трябва да се доверяваме на Бога независимо от резултатите. Възможно е, когато работим за облекчаване на бедността, за защита на уязвимите, за освобождаване на потиснатите и за отстояване правата на безгласните, да не виждаме значителен напредък. Но имаме надеждата, че работим в една много по-голяма и неизбежно победоносна кауза: „Да не ни дотяга да вършим добро; защото ако не се уморяваме, своевременно ще пожънем. И така, доколкото имаме случай, нека да правим добро на всички, а най-вече на своите по вяра“ ( Галатяни 6:9,10 , вж. също Евреи 13:16 ).

Ето защо сме призовани да се насърчаваме – буквално да вдъхваме смелост – един друг. Животът на вярност е както радостен, така и труден. Нашият Бог на справедливостта и нашата общност на справедливостта са най-голямата ни подкрепа и онова, към което каним другите да се присъединят.

`Познавате ли човек, който редовно работи за облекчаване на страданията на другите? Как бихте могли да насърчите този човек или група от хора в доброто дело, което извършват?`