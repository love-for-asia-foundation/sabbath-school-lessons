---
title: Пратеници на промяната
date: 22/09/2019
---

В някои от споменатите глави от книгата „Деяния на апостолите“ видяхме как първите вярващи християни са основали различен вид общност, като са се грижили за нуждаещите се помежду си и заедно са достигали до хората извън общността, като са им предлагали необходимата помощ и са ги канили да се присъединят към онова, което Бог е извършвал между тях.

Прибавяйки към дадените от Исус описания на солта и светлината, Павел използва множество метафори, за да представи действията на църквата в света. Сред тях той описва живеещите като Божи народ като жертва (вж. Римляни 12:1 ), Христово тяло (вж. 1 Коринтяни 12:12-20 ), като посланици (вж. 2 Коринтяни 5:18-20 ) и като аромат (вж. 2 Коринтяни 2:14-16 ). Всеки един от тези образи говори за ролята на представителите, или пратениците на Божието царство още сега, дори в един свят, опустошен от великата борба.

`Прегледайте всяко от посочените по-горе „представителни” описания. Кое най-добре отговаря на начина, по който бихте желали да представяте Бога и Неговите пътища в своята общност и защо?`

С всеки един от тези образи е свързано конкретно действие не като средство да бъдем приети от Бога, а като хора, които вече са били приети от Него чрез жертвата на Христос; като хора, които са откликнали на Божията любов и благодат, ставайки Негови посланици в един наранен и загиващ свят.

Но те също могат да се разглеждат и на още по-дълбоко ниво – тъй като Божията любов и благодат са целта на Небесното царство, когато действаме по такъв начин, че да ги отразяваме към другите с любов и благодат, представяме и участваме в това вечно царство още сега.

В международното право дадено национално посолство се счита за част от държавата, която представлява, дори когато се намира физически на чужда територия, може би далеч от съответната държава. По подобен начин представянето на пътищата на Божието царство предлага прозрения на тази вечна реалност тук и сега и по този начин посочва и предвещава окончателното поражение на злото. Вършейки това ние – като посланици на Христос, като Негови пратеници – можем да преживеем реалността на Неговата любов и справедливост в своя собствен живот, в църквата и в живота на онези, на които се стремим да служим.

`Прочетете 2 Коринтяни 2:16 . Каква е разликата между двата аромата и как да знаем ние от кой аромат сме?`