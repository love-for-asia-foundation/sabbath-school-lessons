---
title: Разширено изучаване
date: 27/09/2019
---

Прочетете статиите „Верен свидетел“ в книгата на Елън Уайт „Деяния на апостолите“ и „Любезността – ключ към сърцето“ в „Служене на благоденствието“.

„И ние трябва да вършим делото, което вършеха учениците. Всеки християнин трябва да бъде мисионер. Изпълнени със състрадание и съчувствие, трябва да служим на другите, на нуждаещите се от помощ, и самоотвержено да се стараем да облекчаваме болките на страдащото човечество (...)

Трябва да нахраним гладните, да облечем голите и да утешим болните и опечалените. Да насърчаваме отчаяните души и да вдъхваме надежда на обезсърчените.

Христовата любов, която се изявява в самоотвержена служба, ще намери път да промени злодееца по-лесно, отколкото мечът или затворът. Сърцето често се ожесточава от укорите, Христовата любов го стопява“ (Уайт, Е. По стъпките на великия Лекар. Стр. 71, 73, изд. „Нов живот“, София, 1998).

„Робството, кастовата система, несправедливите расови предразсъдъци, потисничеството на бедните, пренебрегването на нещастните – всички те са изложени като нехристиянски и като сериозна заплаха за благосъстоянието на човешкия род и като злини, които църквата Христова е определена от своя Господ да събори“ (Президентът на Генералната конференция А. Г. Даниелс в реч за делото на Елън Уайт на нейното погребение. Случки от живота на Елън Уайт. Стр. 473 – англ. изд.).

**Въпроси за разискване**

`Има много хора, групи и организации, които се стремят да облекчат положението на нуждаещите се в света. Какви неповторими силни страни, прозрения и ресурси Църквата на адвентистите от седмия ден може да допринесе в тази задача?`

`Спомняте ли си случай, когато сте се почувствали насърчени и подкрепени от вашата църковна общност? Като се поучите от този опит, как бихте могли да отправите същото насърчение спрямо другите?`

`Освен като подкрепа на църковна общност, кои други неща могат да ви помогнат да избегнете ситуацията, при която „ ни дотяга да вършим добро“?`

`Кои са някои от проектите и инициативите за справедливост и облекчаване на бедността, които знаете, че понастоящем Църквата на адвентистите от седмия ден подкрепя по целия свят? Как бихте могли да допринесете за този аспект от църковната дейност?`

**Обобщение**: Да, като християни ние сме призовани да се посветим на нуждите на другите, особено на болните, страдащите и потиснатите. И макар да имаме индивидуалните си отговорности в тази сфера, като насочена към служенето на другите общност можем да бъдем много по-ефективни, ако работим заедно като църковно семейство.

Тази събота, 28.09.2019 г., ще се молим за църкви „Попина” и „Попово”.