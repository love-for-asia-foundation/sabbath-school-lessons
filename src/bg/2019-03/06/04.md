---
title: Религиозни потисници
date: 06/08/2019
---

През по-добрите времена на царствата Израил и Юда хората се връщат в храма и се покланят на Бога, въпреки че дори и тогава тяхното поклонение често бива премесено с посегателства на идолопоклонство и религиите на заобикалящите ги народи. Но според пророците дори и най-добрите им религиозни опити не са достатъчни, за да ги отвърнат от злините, извършвани ежедневно в земята им. И колкото и усилия да полагат за религиозността си чрез богослужебни практики, музиката на техните химни не може да заглуши стенанията на бедните и потиснатите.

Амос описва хората от своето време като такива, които „мачкат слабите, погубват бедните по земята“ ( Амос 8:4 ). Той съзира желанието им да приключат с ритуалите си, за да могат отново да отворят пазара и да се върнат към нечестната си търговия, да „изкупят беззащитните с пари, а бедните – с чифт обувки“ ( Амос 8:6 ).

`Прочетете Исая 1:10-17; Амос 5:21-24 и Михей 6:6-8. Какво казва Господ на тези религиозни хора за ритуалите им?`

Чрез пророците Си Бог използва силен език, за да се присмее над религията и поклонението, откъснати от и в контраст със страданието и потисничеството на хората около тях. В Амос 5:21-24 четем Божиите думи, че „мрази“, „презира“ и като цяло е отвратен от поклонението им. Той заявява, че не понася мириса на техните събрания, а жертвите и музиката им са отхвърлени като напълно безполезни.

В Михей, 6 глава виждаме поредица от все по-надути, дори подигравателни предположения как най-подходящо биха могли да се покланят на Бога. Пророкът подигравателно внася предложението за всеизгаряния, а след това увеличава приноса на „хиляди овни или (...) безчислени потоци маслиново масло“ ( Михей 6:7 ), преди да се отправи към ужасяващата, но не и непозната крайност да принесе в жертва своето първородно дете, за да получи Божието благоволение и опрощение.

В крайна сметка това, което Господ наистина желае от тях, е: „Да се придържаш към справедливостта, да обичаш милосърдни дела и смирено да живееш пред своя Бог“ ( Михей 6:8 ).

`Някога улавяли ли сте се, че сте виновни в по-голяма загриженост за религиозните форми и ритуали, отколкото да помагате на нуждаещите се около вас? Какво научихте от това преживяване?`