---
title: Основание за поклонение
date: 05/08/2019
---

В цялата Библия Божият народ е подканван да се покланя на Господа, но и многократно ни се представят основанията за това. Казано ни е да Му се покланяме заради Онзи, Който е; заради онова, което е направил; и поради множеството Му характеристики. Сред тях са Неговата доброта, справедливост и милост. Когато си припомняме какъв е Бог, какво е сторил за нас (особено чрез Христовия кръст) и какво обещава да направи, никой от нас не остава без основания да се покланя на Бога и да Го прославя.

`Прочетете Второзаконие 10:17-22; Псалми 101:1; 146:5-10; Исая 5:16; 61:11. Какви са мотивите за преклонение и прослава, които Бог ни дава в тези стихове?`

Подобни основания за преклонение не са новост за Божия народ. Някои от най-радостните моменти на поклонение за новоосвободените израилтяни са се случили в отговор на явната Божия намеса в тяхна полза. Например, след като са изведени от Египет и преминават през Червено море, Мойсей и Мариам повеждат хората в песен за прослава на Бога за току-що видяното и за своето спасение (вж. Изход, 15 гл. ).

Божията справедливост и милост, разкрити в такива събития, не бива да бъдат забравяни. Докато хората поддържат тези истории живи, като редовно ги преразказват, делата и справедливостта на Бога ще продължават да бъдат вдъхновение за тяхното поклонение години по-късно и в следващите поколения. Пример за това преразказване и поклонение е записан във Второзаконие 10:17-22 .

Божията справедливост, първо, е просто част от онова, Което Той е – основен елемент на Неговия характер. „Наистина Бог не върши нечестие и Всемогъщият не изкривява съда“ ( Йов 34:12 ). Бог е справедлив и загрижен за справедливостта – и това е причина да Му се покланят и да Го прославят.

Второ, Божията справедливост се проявява в честните и праведните Му дела в полза на Неговия народ и в полза на всички бедни и потиснати. Неговата справедливост никога не е чисто и просто описание на характера Му. По-скоро Библията описва Бог, Който чува „стенанието на потиснатите“ ( Йов 34:28 ) и е деятелен и нетърпелив да поправи злините, така очевидни в света. В крайна сметка това ще бъде напълно осъществено при окончателния Божи съд и при пресътворяването на света.

`Ако древният Израил е имал основание да прославя Господа, колко повече ние, след Кръста, имаме основания да Го хвалим?`