---
title: Милост и вярност
date: 08/08/2019
---

Когато Исус се сблъсква с някои от религиозните водачи на Своето време, критикуващи Го, че яде с „грешниците“, Той цитира пророк Осия. Казва им да се върнат при книгите си и да установят какво наистина е имал предвид Бог, когато е казал: „Милост искам, а не жертва” (Матей 9:13 , цит. Осия 6:6 ).

Както ще видим, Исус води живот на грижа и служене. Неговите взаимоотношения с другите, Неговите изцелителни чудеса и много от притчите Му изявяват и подчертават, че изживян по такъв начин, животът най-точно изразява истинско посвещение на Бога. Религиозните водачи са най-големите Му критици, но и мишена на най-суровите Му критики. Подобно на религиозните хора от времето на Исая, те са убедени, че осигуряват специалните си отношения с Бога благодарение на религиозни практики, докато в същото време експлоатират бедните и пренебрегват нуждаещите се. Тяхното поклонение не е в хармония с действията им и Исус не сдържа Своето осъждане спрямо подобно лицемерие.

`Прочетете Марк 12:38-40. Дали коментарът на Исус, че те „ изпояждат имота на вдовиците “ изглежда не на място в този списък или точно това е идеята, която Той иска да изтъкне? Как бихте обяснили защо „те ще получат по-тежка присъда”?`

Може би най-острата проповед на Исус – особено за религиозните личности – се намира в Матей, 23 глава . Той не само описва тяхната религия като такава, която не помага на хората в неравностойно положение; Той смята, че подобна религия увеличава тежестта на бремето им – било то чрез действията си или понякога чрез бездействие или липса на грижа. Исус казва: „Но горко на вас, книжници и фарисеи, лицемери! Защото затваряте небесното царство пред хората, понеже самите вие не влизате, нито оставяте желаещите да влязат“ ( Матей 23:13 ).

И като отглас на пророческия глас от предишните векове Исус също така говори за непосредствената пропаст между сериозните им религиозни практики и несправедливостите, които оправдават и от които се възползват. „Горко на вас, книжници и фарисеи, лицемери! Защото давате десятък от джоджена, копъра и кимиона, а сте пренебрегнали по-важните неща на закона – правосъдието, милостта и верността, но тези трябваше да правите, а онези да не пренебрегвате“ ( Матей 23:23 ). И бързо добавя, че религиозните практики и изисквания не са погрешни сами по себе си, но те не бива да заместват справедливото отношение спрямо другите.

`Как бихме могли да избегнем капана на мисленето, че притежаването и познанието за истината е достатъчно?`