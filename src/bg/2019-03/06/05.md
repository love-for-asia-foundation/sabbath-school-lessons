---
title: Начин на поклонение
date: 07/08/2019
---

В своето обяснение на връзката между поклонението и справедливостта пророците посочват още една стъпка: тази на активната загриженост за облекчаване състоянието на бедните и потиснатите и помощта за нуждаещите се наистина е важна част от самото поклонение. Исая, 58 глава прави тази връзка съвсем очевидна.

`Прочетете Исая, 58 гл. . Какво се е объркало във връзката между Бога и Неговия народ според описанието в първата част на тази глава?`

Както вече видяхме, критиката е насочена към активно религиозните хора. Те като че ли искрено търсят Бога, но очевидно това не сработва. Затова Бог казва, че би трябвало да се опитат да променят начина, по който Му се покланят, да опитат различен начин да Му служат. Ако Той трябваше да избира как да Му се покланят, щеше да поиска: „Да разкъсаш оковите на несправедливостта, да свалиш въжето на ярема, да пуснеш на свобода угнетените и да счупиш всеки ярем“ ( Исая 58:6 ). Те също така биха хранили гладните, биха дали подслон на бездомните и биха помагали на нуждаещите се.

Подобни дейности не са представени като единствения възможен начин на поклонение, но Бог ги подканва да ги използват като форма на поклонение, която би била предпочитана пред някои от традиционните практики на народа. Ето защо поклонението не е насочено само навътре, а е нещо, което носи благословение за всички около поклонниците на Бога. „Истинската цел на религията е да освободи хората от тяхното бреме на греха, да премахне нетърпимостта и потисничеството и да насърчи справедливостта, свободата и мира“ (Адвентен библейски коментар. Т. 4, с. 306).

В Исая 58:8-12 Бог обещава благословения в отговор на тази форма на поклонение. Всъщност Той казва, че ако хората не се съсредоточават толкова много върху себе си, ще установят, че Бог работи с тях и чрез тях, за да донесе изцеление и възстановяване.

Интересно е, че тази глава прави връзка между този вид поклонение и едно подновяване на изпълненото с „наслада“ спазване на съботата. Вече разгледахме някои от силните връзки между съботата и служенето, но тези стихове включват и двете дейности в призива на хората да съживят своето поклонение и да открият Божия благослов. Разсъждавайки върху тези стихове, Елън Уайт коментира: „На тези, които пазят Господната събота, е поверена отговорността да вършат дело на милост и благотворителност“ (Служене на благоденствието. С. 121 – англ. изд.).