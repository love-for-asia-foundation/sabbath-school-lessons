---
title: Идолопоклонство и потисничество
date: 04/08/2019
---

Скоро след като Бог извежда израилтяните от Египет, Той се среща с тях на планината Синай, където им дава Десетте заповеди в писмен вид, включително първите две заповеди – да не се покланят на други богове и да не си правят кумири (вж. Изход 20:2-6 ). В отговор на това хората обещават да вършат всичко, което им е било заповядано, и да живеят като Негов народ (вж. Изход 24:1-13 ).

Но след това Мойсей се изкачва на планината за почти шест седмици и хората започват да се питат какво ли се е случило с него. Под натиска на тълпата Аарон прави златно теле и повежда народа в принасянето на жертви пред него, след което „народът седна да яде и да пие, а после започна да се весели“ ( Изход 32:6 ). И Господ, и Мойсей са възмутени от това колко бързо хората са се отвърнали от Бога, за да се покланят на идол – и изглежда, че единствено ходатайството на Мойсей успява да спаси Израил от напълно заслуженото му наказание (вж. Изход 32:30-34 ).

Но идолопоклонството представлява изкушение, на което Божият народ твърде често се поддава. Историята на израилевите и юдовите царе е осеяна с периоди на идолопоклонство, включващи възмутителни деяния. В някои от тях дори царят въвежда народа при поклонението на съответните божества. Тази невярност се превръща в повтаряща се прицелна точка на изпратените от Бога пророци, призоваващи хората да се върнат при Него. Често сред призивите за пробуждане и реформация се чуват и молби за по-добро отношение спрямо бедните, нуждаещите се и безпомощните сред тях.

`Прочетете Псалми 115:1-8. Каква важна идея изтъква тук авторът?`

Човешка тенденция е да ставаме подобни на предмета или на лицето, на което се покланяме и върху което се осланяме. Така че е напълно естествено загрижеността за другите и за справедливостта да изчезне, когато Божият народ се обърне от поклонението на един Бог на справедливостта към поклонение на фалшивите божества на заобикалящите го народи, често представяни като същества на войната или плодородието. Когато избират други божества, хората променят отношението си към много неща, включително и към това как се отнасят към другите. Ако бяха останали верни на Господа, щяха да споделят Неговата загриженост за нуждаещите се помежду им.

`Разсъждавайте върху идеята, че ставаме подобни на онова, на което се покланяме. Как виждаме съвременното проявление на този принцип?`