---
title: Исус Христос и хората в нужда
date: 10/08/2019
---

### За изучаване през седмицата
Лука 1:46-55; 4:16-21; 7:18-23; Матей 12:15-21; Матей 21:12-16; Марк 11:15-19; Исая 53:3-6.

> <p>Стих за запаметяване</p>
> „ Духът на Господа е на Мене, защото Ме е помазал да благовестявам на сиромасите; пратил Ме е да проглася освобождение на пленниците и проглеждане на слепите, да пусна на свобода угнетените, да проглася благоприятната Господня година (Лука 4:18,19).

Освен останалите причини за Неговото въплъщение, Исус е дошъл на този свят, за да ни разкрие какъв е Бог. Направил е това чрез Своите поучения, чрез жертвата и живота Си – т.е. чрез начина, по който е общувал с обикновените хора. Много от действията Му са постигнали незабавна промяна в реалния живот на другите.

Този аспект от месианското служене е бил предсказан от старозаветните пророци, от майката на Исус – Мария, и дори от самия Исус, когато описва мисията Си в Своята първа записана проповед ( Лука, 4 гл. ). Нещо повече, евангелските автори често използват езика на старозаветните пророци, за да обяснят онова, което върши Исус, докато разказват Неговата история. По този начин животът на Христос е ясно представен в традициите на тези пророци, включително в състраданието им към бедните и потиснатите.

Но религиозните водачи възприемат Исус като заплаха. Със своя ужасяващ пример за несправедливост и жестокост те Го залавят и подлагат на несправедлив съдебен процес. После Го разпъват на кръст. В лицето на Христос Бог познава усещането за несправедливост – и в смъртта Му Той излага на показ ужаса на злото. Обаче във възкресението се изявява триумфът на живота, доброто и спасението.