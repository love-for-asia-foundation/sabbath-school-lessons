---
title: Кръстът на Христос
date: 15/08/2019
---

Утешителен е фактът, че Господ е Бог, Който вижда и чува стенанията на бедните и потиснатите. Той е Бог, Който в Исус преживява и понася най-лошото от нечовешкото положение, потисничеството и несправедливостта на света. И това е просто изумително. Въпреки цялото състрадание и доброта, проявени от Спасителя в живота и служението Му, Неговата смърт настъпва в резултат на омраза, ревност и несправедливост.

От мъчителните молитви на Исус в Гетсиманската градина до залавянето Му, „съдебния процес“, мъченията, подигравките, разпятието и смъртта, Той понася изтощителното изпитание на болка, жестокост, зло и потисничество. Всичко това е в пълен контраст с невинността, чистотата и добротата на Страдащия – Той „се отказа от всичко, като взе на Себе Си образ на слуга и стана подобен на човеците; и като се намери в човешки образ, смири Себе Си и стана послушен до смърт, даже смърт на кръст“ ( Филипяни 2:7,8 ). През призмата на историята на спасението виждаме красотата на Исусовата жертва за нас, но не бива да забравяме жестокостта на страданието и несправедливостта, която Той е понесъл.

`Прочетете Исая 53:3-6. Какво ни разкрива това за случилото се с Исус – невинният страда за виновния? Как то ни помага да разберем през какво е преминал Той заради нас?`

В Исус Бог знае какво е да бъдеш жертва на злото и несправедливостта. Екзекуцията на невинен човек е безчинство; убийството на Бога – нещо много повече. Бог до такава степен се отъждествява с нас в нашето съкрушено и греховно състояние, че не можем да се съмняваме в неговата съпричастност, състрадание и вярност: „Защото нямаме такъв първосвещеник, който да не може да състрадава с нас в нашите слабости, а имаме Един, Който е бил във всичко изкушен като нас, но пак е без грях“( Евреи 4:15 ). Какво откровение за характера на нашия Бог! Как е възможно умът ни да обхване добрата вест за Бога, която представлява Кръстът?

`Във всичко, което правим за Господа, особено в достигането до нуждаещите се, защо никога не бива да забравяме смъртта на Исус като наш Заместник – не само за самите нас, но и за тези, на които помагаме – и да я поставяме в центъра на нашата мисия и цел?`