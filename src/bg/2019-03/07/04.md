---
title: Исус изцелява
date: 13/08/2019
---

Евангелията са изпълнени с истории за чудесата на Исус, особено за чудеса на изцеление. Точно според пророчествата на Исая Той изцелява слепите и освобождава държаните в плен на болести, понякога след дългогодишни страдания (вж. например Марк 5:24-34; Йоан 5:1-15 ). Но и извършва повече от това – прави сакатите отново да проходят; изцелява прокажени – не само като им говори, но и като ги докосва – колкото и „нечисти“ да са; изправя се срещу демони, обсебили умовете и телата на хората; и дори възкресява мъртви.

Бихме могли да очакваме, че тези чудеса имат за цел да привлекат множествата и да докажат силата Му пред повечето хора, които се съмняват в Него и Го критикуват. Но невинаги е така. Вместо това Исус често нарежда на изцеления човек да не казва на никого. Макар да ни се струва, че току-що излекуваните хора едва ли ще последват тези указания и ще запазят прекрасната новина за себе си, Исус се опитва да покаже, че Неговите чудеса са нещо повече от спектакъл. Разбира се, крайната цел е хората да получат спасение в Него.

И все пак Исусовите чудеса на изцеление са израз на Неговото състрадание. Например, преди да нахрани 5000 души, четем в разказа на Матей: „И Той, като излезе, видя голямо множество, смили се над тях и изцели болните им“ ( Матей 14:14 ). Исус усеща болката на наранените и прави всичко възможно, за да помогне на хората, с които общува, и да ги привдигне.

`Прочетете пророчеството на Исая в Матей 12:15-21 . Как Исая и Матей отъждествяват извършваното от Исус с нещо повече от изцелението на няколко души – или дори на няколкостотин души?`

„Всяко чудо, извършвано от Христос, бе белег на Неговата Божественост. Той вършеше делото, което бе предсказано, че Месия ще върши. Но за фарисеите тези милостиви дела бяха явно оскърбление. Еврейските водачи се отнасяха с жестоко безразличие към човешките страдания. В много случаи облекчаваните от Христос страдания бяха причинени от тяхното себелюбие и потисничество. В този смисъл Неговите чудеса представляваха за тях изобличение“ (Уайт, Е. Копнежът на вековете. Стр. 245, изд. „Нов живот“, София).

Исусовите чудеса на изцеление са дело на състрадание и справедливост. Но във всички случаи те не са самоцел. В крайна сметка всичко, извършвано от Него, има за цел да доведе хората до вечния живот (вж. Йоан 17:3 ).