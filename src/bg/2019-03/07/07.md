---
title: Разширено изучаване
date: 16/08/2019
---

Прочетете статиите „По стъпките на Учителя“ в книгата на Елън Уайт „Служене на благоденствието“, „Дни на служене“ в „По стъпките на великия Лекар“, както и „Храмът - очистен отново“ и „В съдилището на Пилат“ в „Копнежът на вековете“.

„ Бог е дал в Словото Си ясни и категорични доказателства, че ще накаже престъпниците на Своя закон. Мамещите себе си, че Бог е твърде милостив, за да отдаде справедливото на грешника, трябва само да погледнат Голготския кръст. Смъртта на безгрешния Божи Син свидетелства, че „заплатата на греха е смърт”, че всяко нарушение на Божия закон трябва да получи справедлива отплата. Безгрешният Христос стана грешен заради човека. Той понасяше вината на престъплението и последиците от това, че Отец скри лицето Си от Него, докато сърцето Му спря и животът Му угасна. Цялата тази жертва бе принесена, за да бъдат изкупени грешниците. По никакъв друг начин човекът не би могъл да бъде освободен от наказанието за греха. И всяка душа, отказваща да участва в осигуреното на такава скъпа цена изкупление, трябва да понесе вината и наказанието за престъплението си” (Уайт, Е. Великата борба. Стр. 368, изд. „Нов живот“, София, 2001).

**Въпроси за разискване**

`Прочетете горепосочения цитат от Елън Уайт. И това ако не е несправедливост: Христос, невинният, понася наказанието за виновния! Защо е толкова важно да не забравяме тази важна истина?`

`Исус никога не се е застъпвал за политическа реформа, за да осъществи онзи вид „царство“, за който говори. В края на краищата историята е изпълнена с много тъжни случаи на хора, използващи насилие и потисничество – всичко това под претекст да помогнат на потъпканите и потиснатите. Често постигнатото е било просто замяна на една потисническа класа с друга. Въпреки че християните могат и трябва да работят с властите, които се опитват да помогнат на потиснатите, защо трябва винаги да бъдат предпазливи при употребата на политика за постигането на тези цели?`

`Помислете какво увлича след себе си спасителният план. Исус, праведният, страда за неправедните – тоест за всеки един от нас. Защо тази велика Жертва, принесена за нас, трябва да ни направи нови личности в Христос?`

**Обобщение**: В евангелията служенето на Исус е представено и обяснено с препратки към делото на старозаветните пророци. Добри вести за бедните, свобода за потиснатите и изцеление за съкрушените – са проповядвани като отличителни белези на Месия – и като нещо, което Исус изявява през цялото Си служене. Но в смъртта Си Той понася кризата на несправедливостта, а в края побеждава най-лошото в падналото човечество и безчовечността. Благодарение на несправедливата Му смърт за нас нашите грехове могат да бъдат опростени и ние сме получили обещанието за вечен живот.

Тази събота, 17.08.2019 г., ще се молим за църкви „Монтана-А” и „Монтана-Б”.