---
title: Очистването на храма
date: 14/08/2019
---

Когато четем разказите за Исус в евангелията, често биваме привлечени към кроткия Му образ – Неговата грижа за болните и за децата; истории как търси изгубеното и описания на Божието царство. Може би именно по тази причина другите разкази, в които Го виждаме да действа настъпателно и остро – особено срещу религиозните водачи на Своето време и някои от техните практики – биха могли да ни изненадат.

`Прочетете Матей 21:12-16; Марк 11:15-19; Лука 19:45-48 и Йоан 2:13-17 . Каква е значимостта на факта, че тези сходни истории са разказани във всяко едно от евангелията?`

Едва ли е изненадващо, че този инцидент е включен във всяко едно от евангелията. Това е история, изпълнена с драматизъм, действие и плам. Исус очевидно е загрижен за използването на храма по споменатия начин и за замяната на истинското поклонение с продажба на жертвени животни. Какво осквернение на всичко, което трябва да представляват тези жертвоприношения, а именно Неговата заместническа смърт за греховете на света!

Такова непосредствено действие се вписва добре в традицията на еврейските пророци. Паралелите са посочени във всяко евангелие или от Исус, или от евангелските автори, цитиращи „Исая“, „Йеремия“ или „Псалми“, за да обяснят какво се случва в тази история. Хората разпознават Исус като пророк (вж. Матей 21:11 ) и отиват при Него, докато изцелява и поучава в двора на храма, след като прогонва търговците и обменителите на пари. Хората намират изцеление в Неговото докосване, а надеждата израства в сърцата им, докато слушат учението Му.

Религиозните водачи също признават Исус за пророк – като някой, който би бил опасен за властта им и за стабилността на техния социален статут – и се оттеглят, за да направят заговор за убийството на Исус, също както техните предшественици са заговорничели срещу пророците в предишните векове (вж. този контраст в Лука 19:47,48 ).

`Как ние като църковни членове можем да изпълним своя дял, за да се уверим, че местните ни църкви никога няма да се превърнат в места, нуждаещи се от онова, от което се е нуждаел храмът в дните на Христос? Как да избегнем тези духовни опасности? Всъщност кои биха могли да са те?`