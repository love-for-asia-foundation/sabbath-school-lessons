---
title: Песента на Мария
date: 11/08/2019
---

Представете си сцената – само няколко дни по-рано Мария е получила вест от ангел Гавраил. Той ѝ е казал, че ще стане майка на Исус, Сина на Всевишния. Все още не е споделила с никого, но отива да посети Елисавета, нейна по-възрастна роднина, която също очаква чудотворно бебе. С духовно прозрение Елисавета разпознава новината на Мария още преди самата Мария да е имала възможността да каже каквото и да било и те заедно се възрадват за Божиите обещания и благост.

`Прочетете Лука 1:46-55. Обърнете внимание на смесицата от прослава между онова, което е предназначено само за нея – „ Всемогъщият извърши за мене велики дела“ ( Лука 1:49 ) – и много по-общото. Защо нашата прослава и поклонение пред Бога би трябвало да включва акцент и върху личното, и върху общото?`

Това е забележителна песен, която би могла да пасне чудесно на псалмите или писанията на еврейските пророци. Мария прелива от чувство на удивление и благодарност към Бога. Тя очевидно вижда Той да действа в живота ѝ, но и е наясно с по-големите приложения на Божия план за израилевия народ и за цялото човечество.

Но в разбирането на Мария Бог не само е могъщ и достоен за прослава – Той е милостив и специално загрижен за скромните, потиснатите и бедните. Веднага след като ангелът си тръгва след обявяването на „добрата вест“ за предстоящото раждане, Мария запява следното: „Свали владетели от престолите им и издигна смирени. Гладните напълни с блага, а богатите отпрати празни” ( Лука 1:52,53 ).

Още в самото начало на историята на Исусовия живот на земята Той бива представен като владетел (вж. Лука 1:43 ) – но като владетел на различен тип царство. Както описват множество коментатори, Божието царство, което Исус идва да представи и да основе, трябва да бъде „царство наопаки“ в сравнение с обичайния ред на царствата от този свят. В описанията на Исусовото царство, с които разполагаме, богатите и могъщите на този свят са най-малки, а бедните и потиснатите са освободени, „осъществени“ и издигнати.

`Ако църквата трябва да е израз на Божието царство, колко добър пример е за „царството наопаки“, както е описано от Мария? Как може да бъде представено нещо подобно, без да сме несправедливи към богатите и могъщите, които също са получатели на Христовата любов?`