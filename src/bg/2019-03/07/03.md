---
title: Исусовото заявление за мисия
date: 12/08/2019
---

Независимо дали това е било определеното за деня четиво, или Исус умишлено е намерил съответните стихове ( Исая 61:1,2 ) в свитъка, подаден Му за прочит, никак не е случайно, че тези стихове са текстът на първата Му публична проповед. Също така не е случайно, че историята на кратката проповед на Исус в Лука 4:16-21 – „Днес се изпълни това писание пред вас“ ( Лука 4:21 ) – слага началото на описанието на общественото служение на Исус, завещано ни от Лука.

Спасителят като че ли подема мелодията от песента на Мария за „царството наопаки“ и започва да го осъществява в Своето служене. Исус – и Лука, преразказващ Неговата биография – използват пророчеството на Исая, за да обяснят какво върши и какво предстои да извърши Христос. Но това е още един начин да се сподели онова, което Мария е описала 30 години по-рано. Бедните, наранените и потиснатите са специалната прицелна точка и получатели на прогласяваната от Исус добра вест.

Той възприема стиховете от Исая, 61 глава като Свое заявление за мисия. Неговото служене и мисия ще бъдат духовни и практични и Той ще покаже, че духовното и практичното не са толкова несъвместими, колкото понякога ни се струва. За Исус и за Неговите ученици физическата и практичната грижа за хората е поне отчасти и духовна грижа за тях.

`Прочетете и сравнете Лука 4:16-21 и 7:18-23. Според вас защо Исус отговаря по този начин? Как бихте отговорили на подобни въпроси за божествеността и месианството Му?`

Когато Исус изпраща учениците Си, заповедта, която Той им дава, също е в хармония с тази мисия. Макар че те трябва да прогласяват, че „небесното царство наближи“ ( Матей 10:7 ), следващите указания на Исус към учениците Му са: „Болни изцелявайте, мъртви възкресявайте, прокажени очиствайте, бесове изгонвайте; даром сте приели, даром давайте“ ( Матей 10:8 ). Тяхното служене в Неговото име трябва да отразява и да прилага на практика ценностите и принципите на Исусовото служене и на Царството, в което Той кани хората. Учениците трябва да се присъединят към Исус и в Неговата мисия да въздигат отхвърлените, най-малките и изгубените.

`Как балансираме това дело с изключително важната вест на проповядване на Тройната ангелска вест пред изгубения свят? Защо всичко, което вършим, трябва по един или друг начин да бъде свързано с прогласяване на „настоящата истина“?`