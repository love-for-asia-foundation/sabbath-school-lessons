---
title: Разширено изучаване
date: 19/07/2019
---

Прочетете статиите „От Червеното Море до Синай“ в кн. „Патриарси и пророци“ и „Съботата” в кн. „Копнежът на вековете“.

„Исус заяви на евреите, че в съботен ден е законно да се облекчават страдания и болки. Този вид работа беше в съгласие със службата на Божиите ангели, които се движат постоянно между небето и земята, за да са в услуга на страдащото човечество (...)

Но и човекът има да върши известна работа в този ден. На необходимостите на живота трябва да се обръща внимание, болните трябва да се гледат и нуждите на нуждаещите се да се задоволяват. Няма да се смята за невинен онзи, който е небрежен, когато може да облекчи болки в съботен ден. Божият свят почивен ден е направен за човека, така че всички дела на милост са в пълно съгласие с неговото предназначение. Бог не желае Неговите чада да страдат нито час от болка, която може да се облекчи в събота или в който и да е друг ден“ (Уайт, Е. Животът на Исус Христос. Стр. 115, 116, изд. „Нов живот“, София).

**Въпроси за разискване**

`По какъв начин сте преживели съботата като изява на вашето доверие в Бога? Имали ли сте подобна на манната опитност в своя живот, когато Бог се е погрижил в отговор на вашето доверие спрямо Него? Ако е така, споделете я със съботноучилищната си група и разкажете какво сте научили.`

`Както видяхме в четвъртата заповед, записана в Изход 20:8-11 и Второзаконие 5:12-15, Бог подчертава различни аспекти на съботата. Кой аспект цените най-много?`

`В групата или индивидуално разсъждавайте и изведете идеи за някои от начините за споделяне на благословенията и ползите от съботата във вашата общност.`

`Кои са някои от начините, чрез които съботата променя живота ви? Има ли други сфери от него, в които образците и принципите на съботата трябва да окажат по-голямо влияние?`

**Обобщение** : Бог е дал съботата като средство да помним Сътворението и изкуплението, но тя има и множество практични ползи. Учи ни да се доверяваме на Божията грижа за нас; учи ни да практикуваме равенство; и може да се превърне в духовна дисциплина за преобразяване на всички наши взаимоотношения. Исус изявява Своя идеал за съботата, като изцелява болните и подчертава съботата като ден за служене на нуждаещите се.

Тази събота, 20.07.2019 г., ще се молим за църкви „Кюстендил-А” и „Кюстендил-Б”.