---
title: Ден на равенство
date: 16/07/2019
---

Едно от нещата, които стават очевидни при бързия прочит на Десетте заповеди от Изход, 20 гл. и Второзаконие, 5 гл. е, че четвъртата заповед е най-подробната от всички. Ако някои от заповедите са записани само с две думи, четвъртата заповед отделя място на „защо“, „как“ и „кой“ да помни съботния ден.

`Прочетете Изход 20:8-11. Какво ни казва за слугите и чужденците, дори за животните, и какво означава всичко това?`

Забележителен сред тези съботни подробности е фокусът върху другите. Сигве К. Тонстад твърди, че такъв тип заповед е уникална сред всички култури по света. Съботната заповед, обяснява той, „дава приоритет отдолу нагоре, а не гледайки от върха надолу, като първо следва да се помисли за най-слабите и най-уязвимите членове на обществото. Тези, които най-много се нуждаят от почивка – робът, живеещият сред тях чужденец и товарното животно – са конкретно и специално споменати. Непривилегированите, дори немите животни, намират съюзник в почивката на седмия ден“ (Изгубеното значение на седмия ден. С. 126, 127 – англ. изд.).

Заповедта поставя специален акцент върху специалната роля на съботата да бъде ден, на който всеки може да се наслаждава. В светлината на съботата всички сме равни. Ако сте работодател през седмицата, нямате право да карате вашите служители да работят в събота. И това е така, защото Бог дава и на тях един ден за почивка. Ако сте служител – или дори роб – през всички останали дни съботата ви напомня, че ​​сте еднакво създадени и изкупени от Бога. А Той ви кани да отбележите това по различен начин от обичайните ви задължения. Дори онези, които са извън спазващия съботата народ – „чужденецът, който е в дома ти“ (Изход 20:10 ) – би трябвало да се възползват от съботата.

Тази идея би била забележителна промяна в гледната точка на израилтяните, току-що напуснали собствения си опит на робство и отхвърляне. Сега, когато трябва да се установят в нова земя, Бог не желае да възприемат навиците на бившите си потисници. Освен че им дава подробни закони за обществения строй, Той им предоставя (всъщност, на всички нас) едно ежеседмично напомняне, много въздействащо, колко равнопоставени сме до един пред Бога.

`Как бихте могли да споделите съботата в своята общност? Иначе казано, как другите във вашата общност да се възползват от спазването ви на съботата?`