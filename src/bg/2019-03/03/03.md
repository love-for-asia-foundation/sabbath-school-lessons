---
title: Две основания за съботата
date: 15/07/2019
---

`Прочетете Изход 20:8-11 и Второзаконие 5:12-15 . Как тези две версии на четвъртата заповед взаимно се допълват?`

Помненето е важна част от връзката, която Бог се стреми да установи отново с народа Си – връзка, основаваща се на факта, че Той е нашият Създател и Изкупител. И двете функции се срещат в двете версии на четвъртата заповед, и по този начин са тясно свързани със съботата и нейното практикуване.

Напуснали една страна, доминирана от множество фалшиви божества, израилтяните се нуждаят да им бъде напомняно за истинската Божия роля като Създател. Съботата е решителна стъпка в тази посока, а в контекста на седмичния цикъл осигуряването на допълнителна манна в петък се превръща в силен пример на творческата Му мощ. Във версията на четвъртата заповед от Изход, 20 глава, Бог най-ясно е разкрит като наш Създател.

В контраст, тяхното спасение, избавление и изкупление е фокусната точка на четвъртата заповед от Второзаконие, 5 глава. Това е история, която израилтяните постоянно трябва да преразказват; те трябва отново и отново да се свързват с нея, особено всяка събота. Първата им история е на действителното, физическото избавление от робството в Египет, но колкото повече нараства разбирането им за Бога и за Неговото спасение, толкова повече съботата се превръща в ежеседмичен символ и празник на духовното им спасение.

И двете основания за съботата касаят възстановяването на връзката между Бога и Неговия народ: „Дадох им и съботите Си да бъдат знак между Мен и тях, за да познаят, че Аз, Господ, ги освещавам“ ( Йезекиил 20:12 ). И както видяхме, това никога не е касаело само тяхната общност. Въз основа на тази връзка те трябва да установят нов вид общество – такова, което е любезно с отхвърлените и е благословение за останалия свят.

„Затова Господ, твоят Бог, ти заповяда да пазиш съботния ден“ ( Второзаконие 5:15 ). Спазвайки съботата като начин за припомняне и отпразнуване на нашето сътворение и изкупление, можем да продължим да израстваме в своята връзка не само с Господа, но и с хората около нас. Бог е милостив към нас, затова и ние трябва да бъдем милостиви спрямо другите.

`Как спазването на съботата следва да ни направи по-добри, по-мили, по-грижовни и по-състрадателни хора?`