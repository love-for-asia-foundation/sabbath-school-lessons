---
title: Съботна почивка за земята
date: 18/07/2019
---

Както видяхме, съботата е неразделна част от житейския цикъл на израилевия народ. Но съботният принцип не се отнася само до един ден от седмицата. Той включва и специална почивка всяка седма година, достигайки кулминацията си в юбилейната година след седем поредици от седем години – тоест всяка 50-та година.

`Прочетете Левит 25:1-7. Кое е забележителното в този вид наставление? По какви възможни начини бихте могли да включите този принцип в живота и работата си?`

Съботната година позволява на селскостопанската земя да остане необработвана в продължение на една година. Това е забележителен акт на настойничество над земята и мъдростта на тази селскостопанска практика е широко призната.

Седмата година е забележителна и за робите (вж. Изход 21:1-11 ). В случай, че някой от израилтяните изпадне в толкова тежки дългове, че да се продаде в робство, той трябва да бъде освободен на седмата година. По подобен начин значителните дългове трябва да бъдат опрощавани в края на седмата година (вж. Второзаконие 15:1-11 ).

Също като манната, осигурявана от Бога на израилтяните в пустинята, незасяването на реколта за един сезон е акт на доверие, че Бог ще осигури достатъчно през предходната година и ще остане нещо, което земята ще роди сама в съботната година. По подобен начин освобождаването на робите и опрощаването на дълговете е акт на милост, но и акт на доверие в Божията сила да се погрижи за нашите нужди. В известен смисъл хората трябва да се научат, че не е необходимо да потискат другите, за да бъдат осигурени.

Принципите и образецът на съботата трябва да бъдат тясно свързани със структурата на израилевото общество като цяло. По подобен начин съвременното спазване на съботата трябва да бъде една духовна дисциплина, преобразяваща всички останали наши дни. В практичен смисъл, съботата е начин да се приложи на практика наставлението на Исус първо да търсим Неговото царство: „Небесният ви Отец знае, че се нуждаете от всичко това (...) и всичко това ще ви се прибави“ ( Матей 6:32,33 ).

`Как спазването на съботата би трябвало да промени останалите шест дни от седмицата? Все пак, ако сте алчни, егоистични и незаинтересовани от неделя до петък, какво значение има дали не сте такъв в събота? (Или наистина ли можете да не сте такива в събота, ако сте такива през останалата част от седмицата?)`