---
title: Ден на изцеление
date: 17/07/2019
---

Макар че първоначалният замисъл за съботата и нейното освещаване е бил обширен и включващ, тя се е превърнала в нещо съвсем различно за много от религиозните водачи по времето, когато Исус идва на земята. Вместо ден на свобода и равенство, седмият ден се е превърнал в ден на човешки правила и ограничения, ръководени от традицията. В Своето време Исус се обявява против всякакво подобно отношение, особено когато бива налагано на другите.

Колко интересно, че Той го прави най-вече като извършва множество изцеления в събота. Изглежда, че Исус съзнателно е извършил тези чудеса в събота, а не в някой друг ден, за да разкрие нещо важно по въпроса каква трябва да бъде съботата. Често в тези истории Спасителят коментира целесъобразността на изцелението в събота, а фарисеите използват твърденията Му като извинение, за да продължат заговора си за Неговото убийство.

`Прочетете разказите за изцеленията на Исус, извършени в събота, в Матей 12:9-13; Марк 1:21-26; 3:1-6 и Йоан 9:1-16 . Кое е най-важното нещо, което ви прави впечатление в тези истории?`

Исус потвърждава, че съботата е важна. Ние трябва да поставим граници около съботното време, за да го съхраним специално и да позволим на това седмично време да бъде възможност за израстване във връзката ни с Бога, с нашите семейства, с църквата и с обществото ни. Но спазването на съботата не трябва да бъде себично, единствено за нас. Както казва Исус: „Затова е позволено да се прави добро в съботен ден“ ( Матей 12:12 ).

Мнозина църковни членове вършат множество добри дела в грижа за останалите. Но голяма част от нас са убедени, че трябва да правим повече, за да помагаме. Знаем, че Бог се грижи за наранените, потиснатите или забравените и че и ние трябва да бъдем загрижени за тях. Тъй като ни е заповядано да не извършваме редовната си работа и сме освободени от напрежението на седмицата, в събота ни е дадено време да се концентрираме върху грижата за другите като един от начините за истинско и активно спазване на съботата: „Според четвъртата заповед съботата е посветена за почивка и религиозно поклонение. Всяка светска работа трябва да бъде преустановена, но делата на милосърдие и доброжелателство са в съответствие с намерението на Господа (...) Облекчаване на отрудените, утешаване на скърбящите – е работа от любов, която почита Божия свят ден“ (Уайт, Е. Служене на подпомагането. Стр. 77– англ. изд.)

`Какво правите за доброто на другите в събота?`