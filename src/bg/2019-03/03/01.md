---
title: Съботата – ден на свобода
date: 13/07/2019
---

### За изучаване през седмицата
Изход 16:16-18; Изход 20:8-11; Второзаконие 5:12-15; Матей 12:9-13; Левит 25:1-7.

> <p>Стих за запаметяване</p>
> „ И им каза: Съботата е направена за човека, а не човекът за съботата” (Марк 2:27).

Бог създава съботата като последен акт на творческата седмица. Може да се каже, че на седмия ден Той не само Си е починал, но и е учредил почивката като неразделна част от начина, по който трябва да бъде устроен светът. Съботата е изява на това как сме създадени да взаимодействаме с Бога и помежду си.

Затова едва ли е изненадващо да я открием като една от заповедите в Божия план за Неговия народ, присъстващи още в началото на оформянето на израилевия народ. Съботата трябва да играе централна роля в живота на евреите.

Когато говорим за съботата, често разговорът ни бързо се насочва към това как да я спазваме. Кои неща не бива да правим и така нататък. Колкото и важни да са тези въпроси, трябва да разберем неоспоримата роля, която съботата е предназначена да играе в света и в живота на Божия народ като символ на Господната благодат и грижа.

Както казва Исус, съботата, седмият ден, е създадена за цялото човечество. Когато истински „помним съботния ден“, това ще ни променя всеки ден от седмицата и – както показва Христос – тя може да бъде средство за благословение и на другите.