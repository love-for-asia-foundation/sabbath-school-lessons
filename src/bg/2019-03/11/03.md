---
title: Определен вид надежда
date: 09/09/2019
---

Религията често понася критики за склонността си да отвлича живота тук и сега към някакъв по-добър живот в далечното бъдеще. Критиката е, че съсредоточаването в друга посока се превръща в някаква форма на осветено бягство от реалността и прави вярващия не толкова полезен за света и обществото сега. Понякога самите вярващи стават уязвими за подобна критика, а дори може да подхранват, проповядват и практикуват подобно отношение.

Разполагаме и с ужасяващите примери на хората с власт, убеждаващи бедните и потиснатите просто да приемат тъжната си участ, понеже когато Исус се завърне, видите ли, всичко ще е наред.

Да, нашият свят е греховно, съкрушено и трагично място – и няма нищо лошо или неуместно в копнежа по времето, когато Бог ще поправи света; когато ще прекрати несправедливостта, болката и скръбта; и когато ще замени сегашната бъркотия със Своето славно и праведно царство. Та нали без тази надежда, без това обещание, не разполагаме въобще с каквато и да било надежда.

В Своята проповед за края на света (вж. Матей, 24 и 25 гл. ) Исус отделя първата половина от беседата Си, за да изясни подробно нуждата от избавление, дори стигайки дотам, че да каже: „Ако не се съкратяха онези дни, не би се избавил нито един човек“ ( Матей 24:22 ). Но това е по-скоро въведение към Неговото обяснение за значимостта на тези Божии обещания. Да се съсредоточим единствено – или дори предимно – върху аспекта на „бягството“ при християнската надежда за бъдещето означава да пропуснем някои от по-дълбоките идеи, засегнати от Исус.

`Прочетете Матей, 24 и 25 глава. Кои са най-важните идеи от вашия прочит на тази Исусова проповед? Как бихте обобщили наставленията Му за начина ни на живот, докато очакваме Неговото завръщане?`

Нашите вярвания относно бъдещето имат важни приложения върху начина, по който живеем сега. Здравословното разчитане на Божиите обещания относно избраното от Него бъдеще за нашия свят би трябвало да е катализатор за енергично включване, искрата за богатия и задълбочен живот, който променя участта на другите.

`Как надеждата и обещанието за завръщането на Исус могат и трябва да повлияят върху начина ни на живот сега, особено в контекста на подкрепата за хората в нужда?`