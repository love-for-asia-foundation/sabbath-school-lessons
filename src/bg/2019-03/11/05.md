---
title: Надеждата за съда
date: 11/09/2019
---

`Прочетете Еклесиаст 8:14. По какъв начин разбирате поразителната и могъщата реалност на описаното тук?`

Макар че страданието, потисничеството и трагедията са достатъчно трудни за понасяне сами по себе си, нараняването или обидата са още по-трудни, ако се окажат безсмислени или незабелязани от никого. Вероятността за безсмислието на скръбта е по-непоносима от първоначалното ѝ бреме. Светът без летопис или окончателна справедливост е кулминацията на жесток абсурд. Нищо чудно, че атеистите през ХХ век негодуват срещу онова, което смятат за „абсурдността“ на човешкото състояние. Без надежда за справедливост, без надежда за съд, без надежда, че нещата ще се оправят, нашият свят наистина би бил един абсурден свят.

Но възгласът на Еклесиаст 8:14 не е краят на историята. В края на своите възражения Соломон прави внезапен обрат. В центъра на негодуванието си срещу безсмислието той всъщност казва: „Чакайте малко, Бог ще съди, така че не всичко е безсмислено; всъщност сега всичко и всеки е важен“.

`Прочетете Еклесиаст 12:13,14. Какво ни разкрива текстът за значението на всичко, което вършим тук и сега?`

Надеждата за съда се свежда до това какво според човека е самото естество на Бога, на живота и на света, в който живеем. Както видяхме, Библията настоява, че живеем в свят, създаден и възлюбен от Бога, но и свят на объркване, в който Той работи за осъществяването на Своя план за пресътворяване чрез целия живот и смъртта на Исус. Божият съд е ключова част от Неговото справяне с нашия свят. За получателите на толкова много от световните злини – тези, които са били отхвърляни, малтретирани, унижавани и експлоатирани – обещанието за съда със сигурност е добра новина.

`Какво означава за вас да знаете, че един ден – и то по начини, които дори не можем да си представим – така желаната от нас сега справедливост най-после ще възтържествува? Как бихте могли да черпите надежда от това обещание?`