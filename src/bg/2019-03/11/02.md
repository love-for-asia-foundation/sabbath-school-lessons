---
title: „Още колко време, Господи?“
date: 08/09/2019
---

В цялата библейска история Божият народ постоянно повтаря един призив – особено онези, които са преживели робство, изгнаничество, потисничество, бедност или друга несправедливост или трагедия – Бог да се намеси. Робите в Египет, израилтяните във Вавилон и много други Го призовават да види и чуе стенанията им и да поправи злините. А Библията предлага важни примери за Божиите действия по избавление и възстановяване на Неговия народ, като понякога Той дори отмъщава на техните потисници и врагове.

Но подобни избавления обикновено са краткотрайни и различните пророци продължават да сочат напред към окончателната намеса, когато Бог ще сложи край на злото и ще въздигне угнетените. Същевременно пророците продължават да викат: „Докога, Господи?“. Например ангелът Господен пита за плена на израилтяните: „Господи на Силите, докога няма да покажеш милост?“ ( Захария 1:12 ).

Псалмите са изпълнени с недоволство за привидния просперитет и щастието на нечестивите, докато праведните търпят насилие, експлоатация и тънат в нищета. Псалмистът многократно призовава Бога да се намеси, с вярата, че понастоящем светът не е подреден по начина, по който Той го е създал или е пожелал, и подема възгласа на пророците и потиснатите: „Докога, Господи?“ (вж. например Псалми 94:3-7 ).

В известен смисъл несправедливостта е по-трудна за понасяне от тези, които вярват в един справедлив Бог, желаещ справедливост за целия Си народ. Божият народ винаги ще изпитва чувство на нетърпимост спрямо злото в света – а привидното бездействие на Бога е още един източник на нетърпимост. Оттук и понякога суровите въпроси на пророците: „Докога, Господи, ще викам, а Ти не искаш да слушаш? Викам към Тебе за насилие, но не искаш да избавиш“ ( Авакум 1:2 ).

Подобен зов се издига в Новия Завет, където дори самото творение е изобразено като стенещо пред Бога да го спаси и претвори (вж. Римляни 8:19-22 ). В Откровение 6:10 този вик – „Докога, Господи“ – е подет от името на онези, които са били измъчвани поради вярата си в Бога. Но това е един и същ зов, призоваващ Го да се намеси в името на Своя утесняван и преследван народ.

`Прочетете Лука 18:1-8. Какво казва Исус относно Божия отговор на многократните стенания и молитви на народа Си да се намеси в негова полза? Как това е свързано с нуждата от вяра?`