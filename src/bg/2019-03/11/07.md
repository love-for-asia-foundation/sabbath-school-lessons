---
title: Разширено изучаване
date: 13/09/2019
---

Прочетете статията „Вест на предупреждение и настоятелна молба“ в книгата на Елън Уайт „Деяния на апостолите“ и „Запустяването на земята“ във „Великата борба“.

„Когато Божият глас превърна пленничеството на Своя народ в освобождение, сред загубилите всичко в големия конфликт на живота ще настане страшно пробуждане. През благодатното време те са били заслепени от измамите на Сатана и са оправдавали греха в живота си. Богатите са се гордеели с превъзходството си над по-малко облагодетелстваните. Но богатствата си са спечелили чрез престъпване на Божия закон. Пренебрегвали са задължението си да хранят гладните, да обличат голите, да постъпват справедливо и да са милостиви… Продали са душите си за земни богатства и радости и не са се стремели да богатеят в Бога. Резултатът е поражение. Удоволствията им са се превърнали в жлъчка, съкровищата им – в ръжда“ (Уайт, Е. Великата борба. Стр. 443, изд. „Нов живот“, София).

„Великата борба е свършена. Няма повече грях и грешници. Цялата вселена е чиста. Необятното творение бие в един пулс на хармония и радост. От Този, Който е сътворил всичко, се излъчва живот, светлина и радост по всички царства на безбрежното пространство. От най-мъничкия атом до най-големия свят, всички неща, одушевени или неодушевени, в непомрачена красота и съвършена радост заявяват: БОГ Е ЛЮБОВ!“ (Пак там. Стр. 458).

**Въпроси за разискване**

`Обяснете как онова, което изучавахме през тази седмица, показва ясно, че животът тук и сега е важен. Сравнете го с убеждението, поддържано от някои, че няма нужда да се притесняваме за този живот и за този свят, тъй като Бог ще го унищожи и ще започне всичко отначало. Как да бъдем внимателни да не използваме тази истина, свързана с обещанието за ново съществуване, за да пренебрегваме нуждаещите се (та нали в края Бог ще оправи всичко)? И което е още по-лошо, как да се уверим, че не се превръщаме в един от онези, които използват тази истина, за да се възползват от другите?`

`Адвентното разбиране за библейското пророчество очаква злото, скърбите и страданията да нараснат с приближаването на Исусовото завръщане. Когато се случват такива неща, често се позоваваме на Матей, 24 гл. Как би трябвало да разглеждаме тези бедствия в светлината на Матей, 25 гл.?`

**Обобщение** : Нашият Бог няма да позволи съществуването на злото да продължи до безкрай. Великата надежда на Библията е завръщането на Исус Христос, за да сложи край на злото, да премахне несправедливостта и да създаде един нов свят – такъв, какъвто е трябвало да бъде. Изградена върху възкресението на Исус, тази надежда преобразява дневния ни ред и вдъхва кураж на служенето ни за Бога и за другите, докато очакваме Неговото завръщане.

Тази събота, 14.09.2019 г., ще се молим за църкви „Пещера” и „Плевен”.