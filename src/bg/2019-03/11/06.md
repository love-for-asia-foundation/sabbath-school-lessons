---
title: Няма да има вече болка и сълзи
date: 12/09/2019
---

`Прочетете Откровение 21:1-5; 22:1-5 и си отделете време, за да се опитате да си представите какъв ще бъде животът, описан тук. Защо ни е трудно да си представим живот без грях, смърт, болка и сълзи?`

Библейското описание на нашия живот след греха безспорно е прекрасно и славно и несъмнено представлява бледо подобие на онова, което ни очаква. Дори и в тези стихове е описано предимно онова, което няма да съществува там, а не което ще съществува. Когато добре опознаем всичко в този свят, трудно можем да си представим живот без болка и страдание, смърт и страх, несправедливост и бедност.

Тези неща не само че вече няма да ги има, но описанието добавя и личен елемент: „Той ще обърше всяка сълза от очите им“ ( Откровение 21:4 ). В контекста на спасените Божието състрадание към страдащите през цялата човешка история достига кулминацията си в това едно-единствено изречение. Той не само ще сложи край на страданията им, но и лично ще избърше техните сълзи.

Измъчвани и белязани от живот в грях и от свят на несправедливост и страдание, в книгата „Откровение“ можем да видим процес на изцеление за всички нас, които сме били жертва на греха по най-различни начини. Когато описва дървото на живота, Йоан обяснява, че „листата на дървото бяха за изцеление на народите“ ( Откровение 22:2 ). Бог отново проявява Своето разбиране и състрадание към онова, което е последица от това да бъдем хора, да усещаме, да преживяваме, да сме свидетели и дори да участваме в злото в този свят. Неговият план за пресътворяване на нашия свят включва възстановяването и изцелението на всеки един от нас.

Дотогава се стремим да бъдем най-доброто, на което сме способни в Христос, като изпълняваме ролята си, колкото и странична и маловажна да изглежда тя, да служим на нуждаещите се около нас. Какъвто и да е случаят – топла храна, медицинска помощ, стоматологична грижа, облекло, съвет – каквото и да сторим, трябва да бъде извършвано с онази самоотвержена, себеотрицателна, саможертвена любов, проявявана тук от Исус.

Разбира се, светът ще продължава да става все по-зле и по-зле – въпреки най-добрите ни усилия. Исус знае това; но тази истина не Го спира да служи на другите. Не би трябвало да възпира и нас.