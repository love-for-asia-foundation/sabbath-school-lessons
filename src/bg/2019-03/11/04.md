---
title: Надеждата на възкресението
date: 10/09/2019
---

Християнската надежда във Второто пришествие на Исус не касае само очакването на едно светло бъдеще. За ранните християни телесното възкресение на Христос придава на обещанието Му за Неговото завръщане солидна реалност. Щом Той може да възкръсне от смъртта – нещо, на което самите те са станали свидетели – със сигурност би се завърнал, за да приключи плана за премахване на греха и резултатите от него и да поднови света (вж. 1 Коринтяни 15:22,23 ).

За апостол Павел възкресението е ключов елемент от адвентната надежда. Той е готов да заложи на карта всичко, което проповядва, върху това най-прекрасно чудо в живота на Исус: „Иако Христос не е бил възкресен, суетна е вашата вяра“ ( 1 Коринтяни 15:17 ). Помислете върху думите му и колко съществено е възкресението на Христос за всичко, в което се надяваме.

`Прочетете 1 Коринтяни 15:12-19. Как бихте обяснили на проявяващ интерес невярващ защо истината за възкресението е толкова жизненоважна за християнската надежда?`

След като стават свидетели на възкръсналия Исус, първите ученици биват преобразени. Както видяхме, преди това Исус ги е изпратил да възвестяват и да въведат Божието царство (вж. Матей 10:5-8 ), но смъртта Му е разтърсила смелостта им и е разбила техните надежди. Повереното им по-късно Поръчение, дадено от възкръсналия Исус, и подхранвано от идването на Светия Дух (вж. Деяния 2:1-4 ), ги тласка към пътя да променят света и на практика да живеят царството, установено от Исус.

Освободени от властта и страха от смъртта, ранните вярващи живеят и споделят истината смело в името на Исус (вж. 1 Коринтяни 15:30,31 ). Злото, което носи смърт, е същото зло, донасящо страдание, несправедливост, бедност и потисничество във всичките им форми. Но поради Спасителя и победата Му над смъртта на всичко това един ден ще бъде сложен край. „И смъртта, най-последният враг, и тя ще бъде унищожена“ ( 1 Коринтяни 15:26 ).

`В края, независимо на кого помагаме сега, той така или иначе ще почине. Какво ни учи тази сурова истина за важността на споделянето на надеждата, която хората могат да намерят в смъртта и възкресението на Исус?`