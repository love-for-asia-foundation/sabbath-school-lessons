---
title: Обещанията на царя
date: 23/07/2019
---

`Прочетете Псалм 101. Въпреки че е написан за водачи, какъв важен съвет бихме могли да извлечем от него за себе си, независимо от настоящото ни положение?`

Псалм 101 е текст за водачи. Смята се, че тези стихове са съставени от Давид в първите дни от царуването му като цар на Израил. Може дори са били адаптирани от обетите, които е давал по времето на коронясването си. В преживяванията си като воин за Саул, а след това и като беглец от него, той е станал свидетел как цар, който губи пътя си, може да навреди на своя народ и на собственото си семейство. Давид решава, че ще бъде различен тип водач.

Малцина от нас имат възможността да са политически или национални лидери, но всички ние имаме роли в живота, чрез които да влияем на другите и да ги насърчаваме. Това може да се случва в нашия трудов живот, в обществените ни ангажименти, в семейството или в църквата. Както коментира Елън Уайт за една от тези сфери на водачеството, „обещанията на Давид, записани в 101-вия псалм, трябва да бъдат обещанията на всички, върху които да почиват отговорностите да опазят влиянието на дома“ (Съвети към родители, учители и ученици. Стр. 119 – англ. изд.).

Когато ни се отдаде възможност, трябва да бъдем готови да предлагаме и да издигаме тези принципи пред хората, заемащи ръководни постове над нас. И всички ние, в нашето водителство и сфери на влияние, имаме възможността да прилагаме ръководните принципи на Давид, които ще ни помогнат да бъдем благословение за другите.

Отправната точка за Давид е почитта към Бога за Неговата милост и правда ( Псалми 101:1 ), полагаща основата за всичко, което той се опитва да издига като водач. Давид се стреми да научи и практикува същите тези характеристики в живота и делото си. За да го постигне, трябва да се съпротивлява на изкушенията в злотворство, поквареност и измама, като всички те представляват особени капани за хората на властови и ръководни позиции.

Знаейки колко важни са добрите съветници, помагащи му да върши правото, Давид обещава да потърси достойни за доверие съветници и да назначи честни длъжностни лица. Неговото управление трябва да бъде белязано от правда и милост дори сред тези, които работят с него и за него.

`Може да не сме в положението да имаме съветници и длъжностни лица, но как бихме могли да изпълним живота си с влияние, което ще ни помага да живеем и да ръководим (където е възможно) с милост и правда в името на нуждаещите се от тях?`