---
title: Ходене с Господа
date: 24/07/2019
---

Когато наближим края на книгата „Псалми“, възклицанията на прослава като че ли преминават от кресчендо към кресчендо. Последните пет псалма започват с простичката и пряката заповед: „Хвалете Господа!“, но първият от тях – Псалм 146 – поставя специален акцент върху Божията загриженост за бедните и потиснатите като първостепенно основание за тази прослава.

`Прочетете Псалм 146 . Каква е вестта към нас? Какво казва Бог, особено в Псалми 146:5-9 ?`

Също толкова сигурно, колкото факта, че Бог е Създателят на този свят (вж. Псалми 146:6 ), въпросният псалм описва неспирното Негово дело в света като съдия, дарител, освободител, изцелител, помощник и защитник – всички тези роли са съсредоточени върху хората с конкретна нужда от специален вид помощ. Истински вдъхновяващо е да разберем какво прави Бог и как се стреми да го извърши в живота ни, в нашите общности и в света като цяло.

Понякога смятаме грижите за нуждаещите се като нещо, което трябва да направим, понеже Бог е казал така. Но Псалм 146 твърди, че става дума за нещо, което Той вече прави – и ние сме поканени да се присъединим към Него. Когато работим срещу бедността, потисничеството и болестите, ставаме истински сътрудници на Бога и участници в Неговите намерения. Може ли да има по-голяма привилегия от партньорството с Бога в осъществяването на нещо толкова вдъхновяващо като Псалм 146?

Но има и ползи за нас. Християните често говорят за своето търсене на Бога и за желанието си да стигнат до по-тясна връзка с Него. И все пак стихове като Псалми 146:7-9 и толкова много други в цялата Библия ни разкриват, че един от начините да намерим Бога, е като се присъединим към Него в това, което Той върши. Така че, ако Той въздига бедните, болните и потиснатите, както твърди Псалм 146, ние също би трябвало да работим заедно с Него. „Христос дойде на тази земя, за да работи сред бедните и страдащите. Те получаваха най-голям дял от Неговото внимание. И днес, в лицето на Своите чада, Той посещава бедните и нуждаещите се, облекчава нещастието и успокоява страданието.

Отмахнете страданието и нуждата и ние не бихме имали начин, по който да разберем Божията милост и любов, никакъв начин, по който да познаем състрадателния Небесен Баща. Никога евангелието не е по-любящо, отколкото когато се донася до най-нуждаещите се и забравени места“ (Уайт, Е. Свидетелства към църквата. Т. 7. Стр. 179, 180, изд. „Ел Уай“, 2012, София).

`Как, според вашата опитност, ставаме по-близки с Бога, като служим на другите?`