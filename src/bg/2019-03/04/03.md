---
title: „Боже, направи нещо!”
date: 22/07/2019
---

`Прочетете Псалм 82. Каква е вестта към нас?`

Въпреки реда и правилата на обществото, които е определил самият Бог, в различни периоди от своята история израилевият народ не успява да изпълни този план. Прекалено лесно се слива със заобикалящите го народи, живеещи по модела на несправедливостта и потисничеството. Водачите и съдиите се грижат само за себе си, а тяхното благоволение може да бъде придобито с подкупи. Без съдилища, които да ги защитят, обикновените хора и особено бедните стават обект на експлоатация.

Псалм 82 е отговор на подобна ситуация. Той описва ролята на Бога като върховен Съдия и изобразява сцена, в която Господ съди водачите и дори съдиите на народа. Този псалм подчертава, че заемащите подобна роля в обществото трябва „да бъдат верни на Бога“ (Уайт, Е. Пророци и царе. Стр. 103, изд. „Нов живот“, София). Те заемат своята длъжност и изпълняват дейността си като представители и подчинени на Бога. Според псалмиста Божията справедливост е образец за това как трябва да функционира земната справедливост. Тя предоставя и мярката, според която такава справедливост или несправедливост – и тези, които я налагат – ще бъдат съдени.

Псалмът завършва с конкретен призив към Бога да действа ( Псалми 82:8 ), да се намеси и да спре несправедливостта, така ширеща се сред народа. Подобно на много от псалмите, и този дава глас на безгласните и потиснатите, на онези, чиито гласове са заглушени от несправедливия порядък, в който живеят и работят.

Псалм 82 се обръща към Бога в позицията Му на върховен Съдия и суверен Владетел на Вселената и на всички народи. Няма друг висш съд или орган, към който да може да бъде отправена такава жалба. Псалмистът получава увереност, че когато земните съдилища не чуват или не поддържат виковете на бедните и потиснатите, както често се случва тук, все още има неоспорима възможност да се потърси помощ.

В различни моменти от живота си може да се окажем жертви на несправедливост, но в друг случай може ние да сме извършителите или възползващите се от несправедливостта. В пасажи като Псалм 82 бихме могли да открием прозрения и мъдрост, независимо дали сме от страната на потиснатите или на потисниците. Бог е загрижен и за несправедливите съдии, щом ги описва като Негови чада и желае те да изберат по-добър начин на живот (вж. Псалми 82:6 ). Ето защо има надежда дори за тези на погрешната страна в потисничеството, ако си позволят да бъдат променени.