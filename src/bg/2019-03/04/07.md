---
title: Разширено изучаване
date: 26/07/2019
---

Прочетете статията „Последните години на Давид“ в книгата на Елън Уайт „Патриарси и пророци“ и статията „Съдът в Псалмите“ в книгата на К.С. Луис „Размишления върху Псалмите“.

„Давидовите псалми преминават през цялата гама от духовни преживявания – от дълбочините на съзнанието за греха и себеосъждането до най-възвишената вяра и близост с Бога. Историята на живота му говори, че грехът може да донесе само срам и гибел, а Божията любов и милост могат да стигнат до най-големите дълбочини, че вярата ще издигне каещата се душа да участва в осиновението на Божиите чада. От всички уверения, които съдържа Господното Слово, това е едно от най-силните свидетелства за верността, справедливостта и заветната милост на Бога” (Уайт, Е. Патриарси и пророци. Стр. 526, изд. „Нов живот“, София).

Относно мъдростта в книгата „Притчи“: „Това са принципи, с които е свързано благополучието на обществото, на съдружия както от светски, така и от религиозен характер. Това са принципи, които осигуряват имуществото и живота. За всичко онова, което прави възможно доверието и сътрудничеството между хората, светът е задължен на Божия закон, както е даден в Неговото Слово и както все още се забелязва, макар неясно и почти унищожен, в сърцата на хората“ (Уайт, Е. Възпитание. Стр. 122, изд. „Нов живот“, София, 1999).

**Въпроси за разискване**

`В какво отношение възприемате себе си като водач или като човек с влияние? Как бихте могли да станете проводници на справедливостта в този аспект от живота си?`

`Помислете за културата и социалните структури на мястото, където живеете. По какъв начин бихте могли да работите в рамките на съществуващата система, за да подобрите участта на нуждаещите се?`

`Защо принципите на правдата и справедливостта са толкова важни за изграждането на силно общество?`

`Ако книгата „Притчи“ подчертава значението на мъдростта, за да живеем добре, какво разбираме от нея за това какъв е Бог?`

**Обобщение**: „ Псалми“ и „Притчи“ са две книги, специално настроени спрямо предизвикателствата да се живее вярно сред обичайните преживявания и изпитания на живота. И двете книги предлагат прозрения относно Божия промисъл за обществото и Неговата специална загриженост за бедните и потиснатите. Викът на „Псалми“ и мъдростта на „Притчи“ са, че Бог забелязва и ще се намеси, за да защити тези, които твърде често биват пренебрегвани или експлоатирани. И ако Бог се вълнува именно от това, ние също трябва да проявяваме сходен интерес.

Тази събота, 27.07.2019 г., ще се молим за църкви „Кюстендил-Свобода” и „Лиляч”.