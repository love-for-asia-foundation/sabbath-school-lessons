---
title: Разширено изучаване
date: 06/09/2019
---

Прочетете статията „Бог с нас“ в книгата на Елън Уайт „Копнежът на вековете“ и „Спасени, за да служат“ в „По стъпките на великия Лекар“.

„Бог разглежда цялата земя като Свое лозе и макар сега да е в ръцете на узурпатора, тя е Негова принадлежност. Тя Му принадлежи по право на изкупление не по-малко, отколкото по право на сътворение. Христовата жертва бе направена в полза на света. „Защото Бог толкова възлюби света, че даде Своя Единороден Син“ ( Йоан 3:16 ). Ето го онзи единствен дар, в който са включени и всички други дарове за човека. Целият свят всекидневно получава благословение от Бога. Всяка капка дъжд, всеки лъч светлина, разпръснати върху нашата неблагодарна раса, всеки лист, всяко цвете и плод свидетелстват за Божието дълготърпение и Неговата голяма любов“ (Уайт, Е. Притчи Христови. Стр. 195, изд. „Ел Уай“, София, 2013).

„В Христос няма нито евреи, нито гърци, ни свободни, ни роби. Всички са сближени чрез скъпоценната Му кръв. ( Галатяни 3:28; Ефесяни 2:13 )

Каквито и да са различията в религиозното вярване, повикът на страдащото човечество трябва да бъде чут и да му се откликне (…)

Всички около нас са клети, измъчени души, нуждаещи се от думи на съчувствие и дела на подпомагане. Има вдовици, които се нуждаят от съчувствие и подкрепа. Има сираци, за които Христос заръча на последователите Си да ги приемат като дълг от Бога. Твърде често ги отминаваме с пренебрежение. Може да са дрипави, недодялани и външно непривлекателни във всяко отношение, но те са Божия собственост. Купени са с цена и са така скъпоценни в Неговите очи, както сме и ние. Те са членове на голямото Божие домочадие и християните като Негови настойници са отговорни за тях.“ (Уайт, Е. Притчи Христови. Стр. 255, 256, изд. „Ел Уай“, София, 2013).

**Въпроси за разискване**

`Стараейки се да вършим добри дела и да помагаме на другите, как да устоим на изкушението да смятаме, че това по някакъв начин ни прави по-добри и ни печели заслуги, които Бог би трябвало да признае?`

`Вашата църква общност, в която „няма различие“ ли е, и всички ли са едно в Христос? Как би могла тя да се вписва в този идеал все повече и повече? Колко приемаща другите хора е вашата църква?`

`Как намираме правилния баланс да вършим добро на хората в нужда – не поради други причини, а само защо са в нужда и ние сме в състояние да им помогнем – докато в същото време достигаме до тях с истините на евангелието? Как да се научим да правим и двете и защо винаги е по-добре да правим и двете?`

**Обобщение**: Божията любов, изразена в спасителния план и приложена на практика в живота и жертвата на Исус, ни предлага опрощение, живот и надежда. Като получатели на тази благодат, ние се стремим да я споделяме с другите – не за да спечелим спасението си, а защото сме били сътворени и пресътворени именно с тази цел. Евангелието като такова преобразява взаимоотношенията и ни подтиква да служим, особено на онези, които са в най-голямо затруднение.

Тази събота, 07.09.2019 г., ще се молим за църкви „Пазарджик-Изток” и „Перник”.