---
title: Състрадание и покаяние
date: 02/09/2019
---

Смесените истории за спасението и великата борба ни подтикват да признаем истината за живота, фундаментална за нашето разбиране на света и на самите нас, и тя е: ние и нашият свят сме паднали, съкрушени и грешни. Светът не е това, което е бил създаден да бъде и въпреки че все още носим образа на Бога, Който ни е създал, ние сме част от съкрушеността на света. Грехът в нашия живот е от същата природа като злото, причиняващо толкова много болка, потисничество и експлоатация по целия свят.

Ето защо е правилно да чувстваме болката, неудобството, скръбта и трагедията на света и на живота около нас. Ако не изпитвахме болката от живота тук, бихме били роботи. Недоволството в книгата на Псалмите, скърбите на Йеремия и на другите пророци, сълзите и състраданието на Исус – доказват уместността на този вид реакция спрямо света и неговото зло, и особено към хората, толкова често наранявани от същото това зло.

`Прочетете Матей 9:36; 14:14; Лука 19:41,42 и Йоан 11:35 . Кое във всеки един от тези стихове поражда състраданието на Исус? Как бихме могли да имаме меко за заобикалящата ни болка сърце?`

Също така трябва да помним, че грехът и злото не са просто „там някъде“, нито са резултат на нечия друга съкрушеност: „Ако кажем, че нямаме грях, лъжем себе си и истината не е в нас“ ( 1 Йоан 1:8 ). Според разбирането на библейските пророци грехът е трагедия не просто защото някой е нарушил „правилата“, а понеже е нарушил връзката между Бога и Неговия народ; а и защото нашият грях наранява други хора. Независимо дали се случва в малък или голям мащаб, той е едно и също зло.

Егоизмът, алчността, подлостта, предразсъдъците, невежеството и небрежността са в основата на цялото зло, несправедливостта, бедността и потисничеството в света. А изповядването на нашата греховност е първа крачка към справянето с това зло, както и първата стъпка към това да позволим на Божията любов да заеме полагащото ѝ се място в сърцата ни: „Ако изповядваме греховете си, Той е верен и праведен да ни прости греховете и да ни очисти от всяка неправда“ ( 1 Йоан 1:9 ).

`Вгледайте се в себе си (но не твърде отблизо, нито за твърде дълго). В какви отношения сте съкрушени и сте част от по-големия проблем? Кой е единственият отговор и единственото място, към което да гледате?`