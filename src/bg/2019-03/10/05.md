---
title: Нашата обща човешка природа
date: 04/09/2019
---

Чрез Своето служене и учение Исус подканва към радикално приемане. Всички, потърсили вниманието Му от честни подбуди – било то жени с лош морал, бирници, прокажени, самаряни, римски центуриони, религиозни водачи или деца – са приветствани от Него с истинска топлота и загриженост. Както предстои да разбере ранната църква по преобразяващ начин, това приемане включва предложението на дара на спасението.

Когато първите вярващи бавно осъзнават същността на евангелието, те започват не просто да добавят добри дела към вярата си като нещо „хубаво“ за вършене. Това е същността на тяхното разбиране за евангелието, както го преживяват в живота, служенето и смъртта на Исус Христос. Борейки се с възникващите въпроси и проблеми, първо отделни водачи като Павел и Петър (вж. например Деяния 10:9-20 ), а след това като църковно тяло по време на Йерусалимския събор (вж. Деяния, 15 гл. ), те започват да осъзнават драматичната промяна, която благата вест внася в разбирането им за Божията любов и приемане. Разбират как това трябва да бъде изживяно на практика в живота на изповядващите, че са Христови последователи.

`Какво разбираме чрез всеки от следните стихове за нашата обща човешка природа? Как всяка от тези идеи би следвало да повлияе върху отношението ни към другите?`

`Малахия 2:10`

`Деяния 17:26`

`Римляни 3:23`

`Галатяни 3:28`

Галатяни 3:28 е теологично обобщение на практичната история за добрия самарянин, разказана от Исус. Вместо да спорим на кого сме длъжни да служим, нека просто да идем и да служим и може би да бъдем готови да ни служат дори хора, които не очакваме. Общият елемент на глобалното човешко семейство се осъществява на по-висше ниво в общото семейство на тези, с които сме свързани чрез евангелието, чрез спасителната Божия любов, призоваваща ни към единство в Него: „Защото всички ние, било юдеи или гърци, било роби или свободни, се кръстихме в един Дух“ ( 1 Коринтяни 12:3 ).