---
title: „Защото Бог толкова възлюби…“
date: 01/09/2019
---

Йоан 3:16 гласи: „Защото Бог толкова възлюби света…“ – и оригиналната гръцка дума е kosmos , което означава „светът като създадено, организирано цяло“ (Адвентен библейски коментар. Т. 5, с. 929 – англ. изд.). Този стих се отнася до изкуплението на човечеството, но спасителният план има приложения за цялото творение.

`Прочетете Римляни 8:20-23. Какво ни учат тези стихове за по-всеобхватните дискусионни моменти в спасителния план?`

Разбира се, на определено ниво спасението касае всеки един от нас в личната ни връзка с Господа. Но има и нещо повече. Оправданието всъщност не означава само да ни бъдат простени греховете. В идеалния случай то означава как – чрез Исус Христос и силата на Светия Дух – Господ създава ново Божие семейство, празнуващо своето опрощение и увереност в спасението, като (освен всичко останало) свидетелства на света чрез добрите си дела.

`Прочетете Йоан 3:16,17. Как стих 17 допринася за по-широкото разбиране на стих 16?`

Можем да приемем, че Бог обича и други хора, не само нас. Той обича тези, които обичаме ние и това ни доставя радост. Той обича тези, до които достигаме и признанието за тази истина често е мотивът ни, за да ги достигнем. Но Той обича и онези, с които се чувстваме неудобно или дори се страхуваме от тях. Бог обича всички хора, навсякъде, дори онези, които може би не харесваме особено.

Сътворението е един от начините, чрез които виждаме проявлението на това. Библията постоянно посочва света около нас като доказателство за Божията доброта: „ Той прави слънцето Си да изгрява и над злите, и над добрите и дава дъжд на праведните и на неправедните“ ( Матей 5:45 ). Дори самият живот е дар от Бога и независимо от отговора или отношението на човека спрямо Него, всеки получава този дар.

`Как това би трябвало да промени отношението ни спрямо другите и техните обстоятелства, когато осъзнаем, че и те са същества, сътворени и възлюбени от Бога?`