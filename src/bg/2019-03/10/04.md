---
title: Благодатта и добрите дела
date: 03/09/2019
---

`Обобщете Ефесяни 2:8-10 със свои думи. Какво ни разкриват тези стихове за връзката между благодатта и добрите дела?`

Библията ни казва, че освен множество други неща, ние сме създадени, за да се покланяме на Бога и да служим на другите. Само във въображението си можем да се опитаме да разберем какви биха били тези постъпки в една безгрешна обстановка.

Но засега, поради греха, познаваме само съкрушения и паднал свят. За наше щастие, Божията благодат, изразена и представена в жертвата на Исус за греховете на света, проправя пътя към опрощението и изцелението. Така дори сред това съкрушено съществуване животът ни става по-пълна Божия творба, а Бог ни използва като Свои сътрудници, за да се опитаме да излекуваме и възстановим вредата и раните в живота на другите (вж. Ефесяни 2:10 ). „Който получава, трябва и да раздава. От всички посоки се чуват викове за помощ. Бог кани хората да служат с радост на своите ближни“ (Уайт, Е. По стъпките на великия Лекар. Стр. 70, изд. „Нов живот“, София, 1998).

И отново, ние не вършим добри дела – грижа за бедните, привдигане на потиснатите, нахранване на гладните – за да заслужим спасението или положението си пред Бога. В Христос, чрез вяра, имаме цялото положение пред Бога, от което някога ще се нуждаем. По-скоро осъзнаваме, че сме грешници и жертви на греха, които въпреки всичко са възлюбени и изкупени от Небето. Докато все още се борим с изкушенията на егоцентризма и алчността, саможертвата и смирената Божия благодат ни предлага нов живот и любов, които ще преобразят живота ни.

Когато погледнем към Кръста, виждаме голямата и пълната Жертва, принесена за нас, и осъзнаваме, че не можем да добавим нищо към това, което ни е предложено в Христос. Но това не означава, че не бива да правим нищо в отговор на даденото ни от Него. Точно обратното, трябва да откликнем и нима има по-добър начин да отговорим на проявената спрямо нас любов, от това да проявим любов към другите?

`Прочетете 1 Йоан 3:16,17 . Как тези стихове предават по силен начин какъв би трябвало да е нашият отговор спрямо Кръста?`