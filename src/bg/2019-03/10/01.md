---
title: Евангелието в живота ни
date: 31/08/2019
---

### За изучаване през седмицата
Римляни 8:20-23; Йоан 3:16,17; Матей 9:36; Ефесяни 2:8-10; 1 Йоан 3:16,17; Откровение 14:6,7.

> <p>Стих за запаметяване</p>
> „ Защото по благодат сте спасени чрез вяра, и то не от самите вас; това е дар от Бога; не чрез дела, за да не се похвали никой. Защото сме Негово творение, създадени в Христос Исус за добри дела, в които Бог отнапред е наредил да ходим “ (Ефесяни 2:8-10).

Веднага, след като заговорим за Божиите заповеди, изисквания или наставления, поемаме риска – или дори се сблъскваме с изкушението – да решим, че по някакъв начин направеното от нас би могло да заслужи или дори да допринесе за нашето спасение или да ни спечели Божието благоволение. Но Библията нееднократно заявява, че сме грешници, спасени по Божията благодат чрез Исус Христос и Неговата заместническа смърт на кръста за нас. Нима бихме могли да добавим нещо друго към това? Или както пише Елън Уайт: „Ако съберете всичко добро и свято, благородно и прекрасно в човека и след това представите темата пред Божиите ангели като фактор за спасението на човешката душа или за заслуги, предложението би било отхвърлено като измяна“ (Вяра и дела. С. 24 – англ. изд.).

Така дори нашите дела на милост и състрадание към нуждаещите се не бива да бъдат разглеждани законнически. Точно обратното, колкото повече израстваме в разбирането и благодарността си за спасението, толкова повече връзката между Божията любов и загрижеността Му за бедните и потиснатите ще се предава към нас, получателите на Неговата любов. Получили сме – затова даваме. Когато съзрем колко силно ни е обикнал Бог, виждаме и колко голяма е любовта му към другите, като ни призовава и ние да ги обичаме.