---
title: კერპთაყვანისმცემლობა  და  შევიწროება
date: 04/08/2019
---

რაც  ისრაელიანები  ეგვიპტიდან  გამოიყვანა, უფალი  მალევე  შეხვდა  მათ  სინაის  მთასთან  და  მისცა  ათი  მცნება, რომლებიც  ამოკვეთილი  იყო  ქვის  ფიქალებზე. პირველი  ორი  მცნება  უკრძალავდა  მათ  სხვა  ღმერთების  თაყვანისცემასა  და  კერპების  შექმნას (იხ. გამ. 20:2-6). პასუხად  ადამიანები  დაჰპირდნენ, რომ  აღასრულებდნენ  ყველაფერს, რაც  ებრძანათ  და  იცხოვრებდნენ  როგორც  მისი  ხალხი (იხ. გამ. 24:1-13).

მაგრამ  ჩაიარა  თითქმის  ექვსმა  კვირამ, მოსესგან  კი  არაფერი  ისმოდა  მას  შემდეგ, რაც  მთაზე  ავიდა. ხალხში  იბადებოდა  კითხვა, თუ  რა  შეიძლებოდა  მოსვლოდა  მას. ბრბოს  წნეხს  ვერ  გაუძლო  აარონმა  და  ჩამოუსხა  ოქროს  ხბო  და  ხალხმა  მსხვერპლი  მოიტანა  მის  წინაშე, რის  შემდეგაც “დასხდა  ხალხი  საჭმელად  და  სასმელად. და  შემდეგ  ადგნენ  სალაღობოდ” (გამ. 32:6). უფალიც  და  მოსეც  აღშფოთებულნი  იყვნენ, თუ  რა  სწრაფად  აქციეს  ზურგი  ღმერთს  და  დაიწყეს  კერპთაყვანისმცემლობა. და  მხოლოდ  მოსეს  შუამდგომლობამ  გადაარჩინა  ისრაელი  დამსახურებული  სასჯელისგან (იხ. გამ. 32:30-34).

ზუსტად  კერპთაყვანისმცემლობა  იქცა  ღვთის  ხალხისთვის  დაბრკოლებად  და  მათი  ხშირი  დაცემის  მიზეზად. ისრაელიანთა  და  იუდეველთა  მეფეების  ისტორია  ხასიათდებოდა  კერპთაყვანისმცემლობისა  და  შემაშფოთებელი  ქცევების  პერიოდებით; მეფეები  იბირებდნენ  ხალხს  ცრუ  ღმერთების  თაყვანისცემისკენ. ამ  ღალატზე  არაერთხელ  მიუთითეს  მათ  ღმერთის  მიერ  გამოგზავნილმა  წინასწარმეტყველებმა, რათა  კვლავ  მოექციათ  ადამიანთა  გულები  მისკენ. აღორძინებისა  და  გარდაქმნის  მოწოდებებთან  ერთად  ძალიან  ხშირად  ისმოდა  გაჭირვებულთა  და  უსუსურთა  მიმართ  უკეთესი  მოპყრობის  მოწოდებებიც.

`წაიკითხეთ  ფსალმ. 113:9-16. რა  მნიშვნელოვანი  მომენტისთვის  სურს  ავტორს  ხაზის  გასმა?`

ადამიანები  მიდრეკილნი  არიან  დაემსგავსონ  იმას, ვისაც  თაყვანს  სცემენ  და  ვისზეც  ამახვილებენ  მთელ  თავიანთ  ყურადღებას. იმის  ნაცვლად, რომ  ისრაელიანებს  თაყვანი  ეცათ  სამართლიანი  ღმერთისთვის, მათ  არჩიეს  მეზობელ  ხალხთა  ცრუ  ღმერთებისთვის  თაყვანისცემა, მაგ.: ომის  ღმერთი  და  ნაყოფიერების  ღმერთი. ამიტომ  სრულიად  ბუნებრივია, რომ  კერპთაყვანისმცემლობის  დაწყებიდან  ღვთის  ხალხი  სულ  უფრო  ნაკლებს  ზრუნავდა  სხვებზე  და  დაივიწყა  სამართლიანობა. კერპების  არჩევის  შემდეგ  ადამიანები  შესაბამისად  აღარ  ზრუნავდნენ  მოყვასზე. ისინი  უფლის  ერთგულნი  რომ  დარჩენილიყვნენ, მაშინ  მასავით  იზრუნებდნენ  გაჭირვებულებზე.

`იფიქრეთ, რა  ზეგავლენას  ახდენს  ადამიანზე  მისი  თაყვანისცემის  საგანი. როცა  თაყვანს  ვცემთ  ვინმეს  ან  რამეს, მიდრეკილნი  ვართ  დავემსგავსოთ  მას. დღეს  როგორ  შეგვიძლია  დავინახოთ  ამ  პრინციპის  თანამედროვე  გამოხატულებანი?`