---
title: თაყვანისცემის  საფუძველი
date: 05/08/2019
---

მთლიან  ბიბლიაში  ღვთის  ხალხი  მოწოდებულია  უფლის  თაყვანისცემისკენ  და  ამისთვის  მრავალი  მიზეზი  გაგვაჩნია. თაყვანს  უნდა  ვცემდეთ  იმის  გამო, თუ  რას  წარმოადგენს  იგი  და  მადლიერების  ნიშნად  იმისთვის, რაც  გაგვიკეთა. ჩვენს  ქებას  იმსახურებს  ღვთის  ისეთი  თვისებები, როგორიცაა: მადლი, სამართლიანობა  და  მოწყალება. როცა  ვფიქრობთ  ღვთის  არსზე  და  იმაზე, თუ  რა  გააკეთა  მან  ჩვენს  ცხოვრებაში, გვახსენდება  მისი  მსხვერპლი  გოლგოთის  ჯვარზე  და  დაპირებები  და  შეუძლებელია  ღმერთს  თაყვანი  არ  ვცეთ  და  არ  განვადიდოთ!

`წაიკითხეთ  რჯლ. 10:17-22; ფსალმ. 100:1; 145:5-10; ეს. 5:16; 61:11. რა  მიზეზებია  აქ  მითითებული  ღვთის  განდიდებისა  და  თაყვანისცემისთვის?`

თაყვანისცემისთვის  ეს  მიზეზები  კარგად  იყო  ცნობილი  ისრაელიანებისთვის. მონობიდან  ახალგათავისუფლებული  ისრაელიანებისთვის  უფრო  მეტად  განსადიდებელი  თაყვანისცემის  პერიოდები  განპირობებული  იყო  ღვთის  ხილული  ჩარევით  მათ  გადასარჩენად  და  სიკეთისთვის. მაგალითად, ეგვიპტიდან  მათი  გამოსვლისა  და  ზღვის  გადალახვის  შემდეგ  მოსე  და  მირიამი  წაუძღვნენ  ხალხს  ღვთის  განდიდების  საგალობლით  გადარჩენისა  და  იმ  სასწაულების  გამო, რომლებსაც  მათთვის  უფალი  ახდენდა (იხ. გამ. 15).

ამ  მოვლენებში  გამოცხადებული  ღვთის  სამართლიანობა  და  წყალობა  მუდამ  უნდა  დარჩენილიყო  მათ  მეხსიერებაში. ხალხი  მუდამ  იხსენებდა  ამ  ისტორიებს, უყვებოდნენ  თავიანთ  შთამომავლებს, ამიტომ  ღვთის  საქმეები  და  სამართლიანობა  წლების  შემდეგაც  კი  შთაგონების  წყაროდ  რჩებოდა. ისტორიების  ასეთი  მოყოლისა  და  თაყვანისცემის  მაგალითი  ჩაწერილია  რჯლ. 10:17-22-ში.

პირველ  რიგში, ღვთის  სამართლიანობა  მისი  არსებობის  განუყოფელი  ნაწილია, მისი  ხასიათის  საკვანძო  კომპონენტი. “ჭეშმარიტად, ღმერთი  არ  ბოროტობს  და  ყოვლადძლიერი  არ  ამრუდებს  სამართალს!” (იობ. 34:12). ღმერთი  სამართლიანია  და  ზრუნავს  სამართლიანობის  შესახებ  და  ეს  მნიშვნელოვანი  მიზეზია, რათა  თაყვანი  ვცეთ  და  განვადიდოთ  იგი.

მეორე  მხრივ, ღვთის  სამართლიანობა  მიუკერძოებელია. იგი  სამართლიანად  მოქმედებს  თავისი  ხალხის, ყველა  გაჭირვებულისა  და  ჩაგრულის  საკეთილდღეოდ. წმიდა  წერილში  ღმერთი  წარმოდგენილია  როგორც  ის, ვისაც “დაჩაგრულთა  ღაღადი  ესმის” (იობ. 34:28) და  ყველანაირად  ცდილობს  გამოასწოროს  ჩვენი  წუთისოფლის  აშკარა  უსამართლოებები. ეს  სრულად  განხორციელდება  ღვთის  სამსჯავროზე  და  წუთისოფლის  აღდგენის  დროს.

`თუკი  წარსულში  ისრაელიანებს  მიზეზი  ჰქონდათ  ღვთის  განსადიდებლად, მაშინ  რაოდენ  ბევრი  მიზეზი  გვაქვს  ჩვენ  გოლგოთის  ჯვარზე  ქრისტეს  მსხვერპლის  შემდეგ?`