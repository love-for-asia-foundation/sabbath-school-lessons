---
title: თაყვანისცემის საშუალება
date: 07/08/2019
---

როდესაც  წინასწარმეტყველები  ცდილობდნენ, აეხსნათ  კავშირი  თაყვანისცემასა  და  სამართლიანობას  შორის, მიუთითებდნენ  კიდევ  ერთ  ძალიან  მნიშვნელოვან  ასპექტზე. თავად  თაყვანისცემის  მნიშვნელოვან  ნაწილს  წარმოადგენს  გაჭირვებულთა  და  ჩაგრულთა  ცხოვრების  შესამსუბუქებლად  აქტიური  მუშაობა  და  მათი  დახმარება. ეს  კავშირი  ძალიან  კარგად  არის  ნაჩვენები  ეს. 58-ში.

`წაიკითხეთ  ეს. 58. თუკი  ვიმსჯელებთ  ამ  თავის  დასაწყისის  მიხედვით, რა  არის  არასწორი  ღმერთსა  და  მის  ხალხს  შორის  ურთიერთობაში?`

როგორც  ადრე  აღინიშნა, ეს  კრიტიკა  მიმართული  იყო  ადამიანებისკენ, რომლებიც  აქტიურად  იცავდნენ  ყველა  რელიგიურ  წეს-ჩვეულებას. იქმნება  წარმოდგენა, რომ  გულწრფელად  ეძებენ  ღმერთს, მაგრამ  მათი  ძალისხმევა  ამაოა. ამიტომ  უფალი  ამბობს, რომ  უნდა  გადახედონ  ღვთის  მსახურების  თავიანთ  წესს. ღმერთს  სურდა  ჭეშმარიტი  თაყვანისცემა: “გახსენი  ბორკილნი  უღლისა, და  გაუშვი  ჩაგრულნი  თავისუფლად  და  ყველა  უღელნი  გაწყვიტეთ” (ეს. 58:6). გარდა  ამისა, მოსალოდნელი  იყო, რომ  დააპურებდნენ  მშივრებს, უმასპინძლებდნენ  უსახლკაროებსა  და  დაეხმარებოდნენ  გაჭირვებულებს.

აქ  არ  არის  ნათქვამი, რომ  მსგავსი  საქმეები  თაყვანისცემის  გამოხატვის  ერთადერთი  ფორმაა, მაგრამ  უფალი  წარმოადგენს  მათ  როგორც  ჭეშმარიტი  თაყვანისცემის  უმნიშვნელოვანეს  და  უპირატეს  ელემენტს. ამგვარად, თაყვანისცემა  არ  მდგომარეობს  მხოლოდ  ჩვენს  შინაგან  მდგომარეობაში, არამედ  იმაშიც, თუ  რას  მოაქვს  კურთხევა  გარშემომყოფებისთვის. “რელიგიის  ჭეშმარიტი  მიზანი  არის  ადამიანთა  გათავისუფლება  ცოდვის  ტვირთისგან, მოუთმენლობისა  და  ჩაგვრის  მოშორება  და  სამართლიანობის, თავისუფლებისა  და  მშვიდობის  ხელშეწყობა” (მეშვიდე  დღის  ადვენტისტთა  ბიბლიური  კომენტარები, ტ. 4, გვ. 306).

ასეთი  თაყვანისცემის  შედეგი  იქნება  უხვი  კურთხევები, რომლებიც  უფალმა  მოუმზადა  თავის  შვილებს (იხ. ეს. 58:8-12). თუკი  ადამიანები  ნაკლებად  გაამახვილებდნენ  ყურადღებას  საკუთარ  თავზე, აღმოაჩენდნენ, რომ  ღმერთი  მუშაობს  მათთან  ერთად  და  მოქმედებს  მათი  მეშვეობით, რათა  მოიტანოს  განკურნება  და  აღდგენა.

საინტერესოა, რომ  ამ  თავში  მოცემული  თაყვანისცემის  საშუალება  დაკავშირებულია “ნუგეშთან”, რომელიც  გვაქვს  შაბათი  დღის  დაცვის  წყალობით. უკვე  განვიხილეთ  გარკვეული  კავშირი  შაბათის  დაცვასა  და  მსახურებას  შორის, მაგრამ  ეს  მუხლები  გულისხმობს  ორივე  ასპექტს  და  ადამიანებს  მოუწოდებს  თავიანთი  თაყვანისცემა  გახადონ  ცოცხალი  და  მოქმედი  და  მოიპოვონ  ღვთის  კურთხევები. ამ  ტექსტებზე  ფიქრისას  ელენ  უაითი  წერდა: “მათ, ვინც  უფლის  შაბათს  იცავს, ეკისრებათ  მოწყალებისა  და  ქველმოქმედების  სამუშაოს  შესრულების  პასუხისმგებლობა” (ქველმოქმედების  მსახურება, გვ. 121).