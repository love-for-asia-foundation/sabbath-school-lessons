---
title: მოწყალება  და  ერთგულება
date: 08/08/2019
---

ზოგიერთი  რელიგიური  მოძღვარი  თავის  დროზე  აკრიტიკებდა  იესო  ქრისტეს  იმის  გამო, რომ  ერთ  სუფრასთან  ჯდებოდა “ცოდვილებთან “ ერთად. მხსნელმა  უპასუხა  ოსია  წინასწარმეტყველის  ციტატით, ურჩია  რა, რომ  უფრო  ღრმად  შეესწავლათ  და  გაეგოთ, თუ  რა  ჰქონდა  მხედველობაში  ღმერთს, როცა  თქვა: “წყალობა  მსურს  და  არა  მსხვერპლი” (მათ. 9:13; ციტატა  ოს. 6:6-დან).

როგორც  ვიცით, იესო  ქრისტეს  ცხოვრება  აღსავსე  იყო  ადამიანთა  მიმართ  მსახურებითა  და  მზრუნველობით. მისი  დამოკიდებულება  სხვა  ადამიანების  მიმართ, განკურნების  სასწაულები  და  მრავალი  იგავი  მოწმობდა, რომ  ზუსტად  ცხოვრების  ასეთი  სტილია  საუკეთესო  საშუალება, გამოხატო  ჭეშმარიტი  ერთგულება  ღმერთისადმი. იესოს  მთავარი  კრიტიკოსები, რელიგიური  ლიდერები, თავად  იკიცხებოდნენ  ქრისტეს  მხრიდან. ესაია  წინასწარმეტყველის  დროში  მყოფ  მორწმუნეთა  მსგავსად, ეს  ადამიანები  ვარაუდობდნენ, რომ  ყველა  რელიგიური  წეს-ჩვეულების  დაცვა  ღმერთთან  მჭიდრო  ურთიერთობის  გარანტიას  აძლევდათ  და, ამავდროულად, ექსპლუატაციას  უწევდნენ  ღარიბებს  და  არ  ეხმარებოდნენ  გაჭირვებულებს. მათი  თაყვანისცემა  არ  შეესაბამებოდა  მათსავე  ქცევას, ამიტომ  იესომ  მკაცრად  განიკითხა  ასეთი  პირფერობა.

`წაიკითხეთ  მარკ. 12:38-40. რისი  თქმა  სურდა  იესოს, როდესაც  მწიგნობართა  ქმედებები  ჩამოთვალა  და  მათ “ქვრივთა  სახლების  მჭამელები” უწოდა? როგორ  ახსნიდით, რატომ  მიიღებენ  ისინი “უფრო  დიდ  სასჯელს”?`

რელიგიური  ლიდერებისთვის  განკუთვნილი  ალბათ  ყველაზე  შემაშფოთებელი  ქადაგება  ჩაწერილია  მათ. 23-ში. იესომ  განაცხადა, რომ  მათი  რელიგია  არა  მხოლოდ  არ  ეხმარება  ღატაკთ, არამედ  ტვირთადაც  კი  აწვებათ  მათ. ქრისტემ  თქვა, რომ  თავიანთი  ქმედებით, ხანდახან  კი  უმოქმედობითა  და  მზრუნველობის  არარსებობით  ისინი “ცათა  სასუფეველს  კეტავენ  ადამიანთა  წინაშე” (მათ. 23:13).

წინა  საუკუნეების  წინასწარმეტყველთა  მოძღვრების  თანახმად  იესო  ასევე  პირდაპირ  მიუთითებს  რელიგიური  წეს-ჩვეულებების  დაცვასა  და  უსამართლობას  შორის  არსებულ  შეუსაბამობაზე, რომელსაც  ხალხის  მმართველები  ხელს  უწყობდნენ  სარგებლის  მიღების  ძიებაში. “ვაი  თქვენ, მწიგნობარნო  და  ფარისეველნო, რომლებიც  იხდით  პიტნის, კამისა  და  კვლიავის  მეათედს  და  მიტოვებული  გაქვთ  ის, რაც  უფრო  მთავარია  რჯულში - განკითხვა, წყალობა  და  სარწმუნოება” (მათ. 23:23). იესომ  აღნიშნა, რომ  რელიგიური  წეს-ჩვეულებები  და  დადგენილი  ტრადიციები, თავისთავად, სასარგებლოა, მაგრამ  მათ  არ  უნდა  გამოდევნოს  სხვების  მიმართ  სამართლიანი  ურთიერთობები.

`როგორ  ავიცილოთ  თავიდან  მაცდუნებლი  ფიქრი  იმის  შესახებ, რომ  საკმარისია  ჭეშმარიტების  თეორიულად  ცოდნა?`
