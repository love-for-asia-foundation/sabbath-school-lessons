---
title: “რელიგიური” შემვიწროებლები
date: 06/08/2019
---

ისრაელისა  და  იუდეველთა  სამეფოს  საუკეთესო  პერიოდში  ხალხი  დაბრუნდა  ტაძარში  და  თაყვანს  სცემდა  ღმერთს, თუმცა  მაშინ  მათი  თაყვანისცემა  ხშირად  ირეოდა  კერპთაყვანისმცემლობაში  და  მეზობელ  ხალხთა  რელიგიურ  პრაქტიკებში. თუმცა, წინასწარმეტყველთა  სიტყვის  თანახმად, როცა  ხალხი  ცდილობდა  დაეცვა  ერთგულება  და  ყველა  რელიგიური  წეს-ჩვეულება, ეს  არ  იყო  საკმარისი, რათა  ყოველდღიურ  ცხოვრებაში  მობრუნებულიყვნენ  ბოროტებისგან. და  როგორც  არ  უნდა  ეცადათ  მიეღწიათ  მაღალი  სულიერი  დონისთვის  ღვთისმსახურების  რიტუალების  საშუალებით, მათი  საგალობლების  მუსიკა  ვერ  ახშობდა  გაჭირვებულთა  და  ჩაგრულთა  ძახილს.

ამოსმა  თავის  თანამედროვეებს  უწოდა “ღარიბ-ღატაკთა  მშთანქმელნო  და  ქვეყნის  ბეჩავთა  დამღუპველნო” (ამოს. 8:4). იგი  ხედავდა  მათ  სურვილს  მალე  დაესრულებინათ  რელიგიური  წეს-ჩვეულებები, რათა  დაბრუნებოდნენ  თავიანთ  უსამართლო  ვაჭრობას, რათა “ეყიდათ  ვერცხლით  ბეჩავნი  და  წყვილი  ხამლით  ღარიბ-ღატაკნი, პურის  განაცხრილი  კი  გაეყიდათ” (ამოს. 8:6).

`წაიკითხეთ  ეს. 1:10-17; ამოს. 5:21-24 და  მიქ. 6:6-8. რას  ეუბნებოდა  უფალი  ამ “რელიგიურ” ადამიანებს  მათი  რიტუალების  შესახებ?`

ღმერთი  თავის  წინასწარმეტყველთა  მეშვეობით  სიძულვილს  გამოხატავს  ისეთი  რელიგიისა  და  თაყვანისცემის  მიმართ, რომლებიც  უყურადღებოდ  ტოვებენ  გარშემომყოფთა  ტანჯვასა  და  შევიწროებას. ამოს. 5:21-24-ში  ვკითხულობთ, რომ  ღმერთს “სძულს” და “ვეღარ  იღებს” ასეთ  თაყვანისცემას. მათ  შეკრებას  იგი  ადარებს  სიმყრალეს, ხოლო  შესაწირავებსა  და  სიმღერებს  უარყოფს  როგორც  უსარგებლო  დანაწონს.

მიქას 6-ში  ნაჩვენებია, რომ  აბსურდულია  ღმერთს  ასიამოვნო “ათასი  ვერძით, ზეთის  ათიათასი  მდინარეთი” (მუხ. 7). უფრო  მეტად  აბსურდული  და  საშინელია  პირმშოს  მსხვერპლი, რათა  ღვთის  კეთილგანწყობა  და  პატიება  მოიპოვო.

ერთადერთი, რაც  მათგან  სურდა  უფალს, მდგომარეობდა  შემდეგ  სიტყვებში: “მხოლოდ  სამართლის  ქმნა, წყალობის  სიყვარული; მოწიწებით  სიარული  უფლის  წინაშე” (მიქ. 6:8).

`გამოგიჭერიათ  თუ  არა  თავი  იმ  აზრზე, რომ  უფრო  მეტად  ცდილობთ  დაიცვათ  რელიგიური  ფორმები  და  წეს-ჩვეულებები, ვიდრე  იზრუნოთ  გაჭირვებულებზე? რა  ისწავლეთ  ამ  გამოცდილებიდან?`