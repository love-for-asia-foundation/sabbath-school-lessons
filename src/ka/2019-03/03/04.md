---
title: თანასწორობის დღე
date: 16/07/2019
---
საინტერესოა, რომ  ათი  მცნებიდან  მხოლოდ  მეოთხე  მცნება  შეიცავს  შესასრულებლად  საჭირო  დეტალურ  მითითებებს. ეს  ჩანს  როგორც  გამოსვლის (თავი 20), ასევე  მეორე  რჯულის  წიგნშიც (თავი 5). თუკი  ზოგიერთი  მცნება  ჩაწერილია  მხოლოდ  ორი  სიტყვით, მეოთხე  მცნება  დეტალურად  განმარტავს, თუ  ვის, როგორ  და  რატომ  უნდა  ახსოვდეს  შაბათის  დღე.

`წაიკითხეთ  გამ. 20:8-11. რა  არის  აქ  ნათქვამი  მსახურთა, ხიზანთა  და  ცხოველთა  შესახებაც  კი? რას  ნიშნავს  ეს?`

შაბათის  მცნება  აღსანიშნავია  იმით, რომ  განსაკუთრებულ  ყურადღებას  იჩენს  სხვა  ადამიანთა  მიმართ. სიგვე  კ. ტონსტედი  ამტკიცებს, რომ  ამ  მცნებას  არ  აქვს  ანალოგი  მსოფლიოს  სხვა  კულტურათა  შორის. ამის  არგუმენტად  წერს: “შაბათის  შესახებ  მცნება  პრიორიტეტებს  ქვემოდან  ზევით  აყალიბებს  და  არა  პირიქით, უპირველეს  ყოვლისა  კი  ყურადღებას  უთმობს  საზოგადოების  ყველა  სუსტ  და  დაჩაგრულ  წევრებს. მას, ვისაც  ყველაზე  მეტად  სჭირდება  დასვენება: მსახური, უცხოტომელი  და  ცხოველი, განსაკუთრებულად  არის  გამოყოფილი. მეშვიდე  დღის  სიმშვიდეში  ყველა  დაჩაგრული, მათ  შორის  უენო  ცხოველიც, სიკეთეს  პოვებს” (The Lost Meaning Of The Sabbath Day. pp. 126,127).

მცნება  ჩვენს  ყურადღებას  ამახვილებს  იმაზე, რომ  შაბათი  არის  დღე, რომლითაც  საზოგადოების  ყველა  ფენას  შეუძლია  დატკბეს. შაბათის  საკითხში  ყველანი  თანასწორნი  ვართ. თუკი  ხელმძღვანელი  ხართ, უფლება  არ  გაქვს  თქვენი  ხელქვეითები  აიძულოთ  იმუშაონ  შაბათს, რადგან  ღმერთმა  მათთვისაც  განსაზღვრა  დასვენების  დღე. თუკი  თანამშრომელი  ან  თუნდაც  მონა  ხართ, შაბათი  გახსენებთ, რომ  თქვენც  ღმერთმა  შეგქმნათ  და  გამოგისყიდათ  და  მოგიწოდებთ  ეს  დღე  განსაკუთრებულად  გაატაროთ. ისინიც  კი, ვინც  არ  იცავენ  შაბათს, “ხიზანი, რომელიც  შენთან  ცხოვრობს” (გამ. 20:10), უნდა  შეიგრძნონ  შაბათი  დღის  კურთხევა.

ამ  იდეას  უნდა  შეეცვალა  ისრაელიანთა  მენტალობა, რაკი  მონობისა  და  უარყოფის  მოგონებები  ჯერ  კიდევ  ცოცხლობდა  მათ  მეხსიერებაში. ახლა, როცა  ახალ  მიწაზე  იცხოვრებენ, ღმერთს  არ  უნდოდა, რომ  მათ  დამამცირებელთა  წეს-ჩვეულებები  გადმოეღოთ. როდესაც  ისრაელიანთა  საზოგადოებას  დეტალურად  ჩამოყალიბებული  კანონები  მისცა, უფალმა  ასევე  დაადგინა  მათთვის (და  ჩვენთვისაც) განსაკუთრებული  ყოველკვირეული  შეხსენება  იმისა, რომ  ღვთის  წინაშე  ყველანი  თანასწორი  ვართ.

`როგორ  შეგიძლიათ  გაუნაწილოთ  შაბათი  დღის  კურთხევები  თქვენს  გარშემომყოფებს? როგორ  შეუძლიათ  სხვა  ადამიანებს, რომლებიც  თქვენს  საზოგადოებაში  არიან, შეიგრძნონ  თქვენ  მიერ  შაბათი  დღის  დაცვის  კურთხევები?`