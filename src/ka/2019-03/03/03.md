---
title: შაბათის სასარგებლოდ არსებული ორი არგუმენტი
date: 15/07/2019
---


`წაიკითხეთ  გამ. 20:8-11 და  რჯლ. 5:12-15. როგორ  ავსებს  ერთმანეთს  მეოთხე  მცნების  ეს  ორი  ვერსია?`

მახსოვრობა  მნიშვნელოვანი  ელემენტია  ურთიერთობებში, რომელთა  აღდგენაც  უფალს  სურს  თავის  ხალხთან. ამ  ურთიერთობებს  საფუძვლად  უდევს  ჭეშმარიტება  იმის  შესახებ, რომ  ღმერთია  ჩვენი  შემოქმედი  და  მხსნელი. ეს  ორივე  როლი  ნახსენებია  მეოთხე  მცნების  თითოეულ  ვერსიაში  და  ამიტომ  მჭიდრო  კავშირშია  შაბათთან  და  მის  დაცვასთან.

ისრაელიანებისთვის, რომლებიც  გამოვიდნენ  მიწიდან, სადაც  მრავალი  ცრუ  ღმერთი  ჰყავდათ, საჭირო  იყო  შეეხსენებინათ  ჭეშმარიტი  ღმერთი, როგორც  შემოქმედი. ამ  მნიშვნელოვან  ამოცანას  ასრულებდა  შაბათი. მანანას  დამატებითი  ულუფის  მიცემა  პარასკევ  დღეს  ღვთის  შემოქმედებითი  ძალის  ნათელი  მაგალითი  იყო. გამოსვლის  წიგნის  მე-20 თავში  ჩაწერილ  მეოთხე  მცნებაში  ნათლად  ჩანს  ღმერთ-შემოქმედის  როლი.

მეორე  რჯულის  წიგნში (თავი 5) ჩაწერილი  მეოთხე  მცნება  კი  გვიცხადებს  ღმერთს, როგორც  მხსნელს, რომელმაც  ისრაელიანებს  უბოძა  თავისუფლება. მათ  ეს  ისტორია  რეგულარულად  უნდა  მოეთხროთ  თავიანთი  შთამომავლებისთვის. ყოველ  შაბათს  განსაკუთრებულად  შეეძლოთ  გაეხსენებინათ  გადატანილი  მოვლენები. მათი  პირველი  ისტორია  გვამცნობდა  ეგვიპტის  მონობიდან  ფიზიკური  ხსნის  შესახებ. თუმცა  ღმერთის  მხრიდან  უფრო  მეტად  შეცნობისა  და  მინიჭებული  ხსნის  წყალობით  შაბათი  იქცა  ყოველკვირეულ  სიმბოლოდ  და  მათი  სულიერი  ხსნის  დღესასწაულად.

აქ  ნახსენები  შაბათის  დაცვის  ეს  ორი  მოტივი  დაკავშირებული  იყო  ღმერთსა  და  მის  ერს  შორის  ურთიერთობების  აღდგენასთან: “და  ჩემი  შაბათებიც  მივეცი  მათ, რათა  ყოფილიყვნენ  ნიშნად  ჩემსა  და  მათ  შორის, რათა  ცოდნოდათ, რომ  მე  ვარ  უფალი, მათი  განმწმედელი” (ეზეკ. 20:12). როგორც  დავრწმუნდით, ეს  სიტყვები  ადამიანთა  მხოლოდ  ამ  ჯგუფს  არ  ეკუთვნოდა. ამ  ურთიერთობებზე  დაყრდნობით, მათ  უნდა  შეექმნათ  ახალი  საზოგადოების  ტიპი, რომელიც  უარყოფილთა  მიმართ  გამოხატავდა  წყალობას  და  მთელი  სამყაროსთვის  კურთხევად  იქცეოდა.

“გიბრძანა  შენ  უფალმა, შენმა  ღმერთმა, რათა  დაიცვა  დღე  შაბათისა” (რჯლ. 5:15). შაბათის  დაცვისას, როგორც  ჩვენი  შექმნისა  და  დახსნის  ძეგლი, შეგვიძლია  განვაგრძოთ  ურთიერთობების  განმტკიცება  არა  მხოლოდ  უფალთან, არამედ  ჩვენს  გარშემო  მყოფ  ადამიანებთანაც. ღმერთი  მოწყალეა  ჩვენ  მიმართ, ამიტომ  ჩვენც  მოწყალენი  უნდა  ვიყოთ  სხვების  მიმართ.

`რა  მხრივ  ახდენს  სასიკეთო  ზეგავლენას  ჩვენზე  შაბათის  დაცვა, რაც  გვაქცევს  უფრო  კეთილ, მზრუნველ  და  თანამგრძნობ  ადამიანებად?`