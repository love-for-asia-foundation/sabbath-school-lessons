---
title: განკურნების დღე
date: 17/07/2019
---


შაბათისა  და  მისი  დაცვის  თავდაპირველი  ჩანაფიქრი  იყო  ფართო  და  ყოვლისმომცველი, თუმცა  იმ  დროისთვის, როცა  იესო  მოვიდა  დედამიწაზე, მრავალი  რელიგიური  ლიდერისთვის  შაბათი  სრულიად  სხვა  რამედ  იქცა. ნაცვლად  იმისა, რომ  თავისუფლებისა  და  თანასწორობის  დღე  ყოფილიყო, შაბათი  ადამიანთა  წესებისა  და  შეზღუდვების  დღედ  იქცა. იესო  ქრისტე, შაბათის  უფალი, ეწინააღმდეგებოდა  ასეთ  დამოკიდებულებას, განსაკუთრებით  კი  მაშინ, როცა  ამას  სხვებსაც  აიძულებდნენ.

საინტერესოა, რომ  იესომ  ზუსტად  შაბათს  მოახდინა  განკურნებათა  უმრავლესობა. ისეთი  შეგრძნება  რჩება, რომ  განზრახ  კურნავდა  შაბათ  დღეს  და  არა  სხვა  ნებისმიერ  დღეს, რათა  ეჩვენებინა  მნიშვნელოვანი  ჭეშმარიტება. ხშირად  ამ  ისტორიებში  იესო  აცხადებდა  შაბათ  დღეს  განკურნების  მიზანშეწონილობის  შესახებ, ხოლო  ფარისეველები  მის  სიტყვებს  ხშირად  იყენებდნენ  თავიანთი  შეთქმულების  საბაბად, რათა  მოეკლათ  იგი.

`წაიკითხეთ  ისტორიები  განკურნებისა, რომლებიც  იესომ  შაბათს  მოახდინა  მათ. 12:9-13; მარკ. 1:21-266; 3:1-6 და  იოან. 9:1-16-ში. რა  არის  ამ  ისტორიებში  თქვენთვის  უფრო  მეტად  მნიშვნელოვანი?`

იესომ  დაადასტურა, რომ  შაბათი  ძალიან  მნიშვნელოვანია  ჩვენს  ცხოვრებაში. უნდა  გავუფრთხილდეთ  შაბათის  დროს  და  მისი  დახმარებით  განვავითაროთ  ღმერთთან, ოჯახთან, ეკლესიასთან  და  ჩვენს  საზოგადოებასთან  ურთიერთობები. შაბათის  დაცვა  არ  უნდა  იყოს  ეგოისტური. როგორც  იესომ  თქვა: “შეიძლება  შაბათს  სიკეთის  კეთება” (მათ. 12:12).

ეკლესიის  მრავალი  წევრი  დიდ  საქმეს  აკეთებს, როცა  ზრუნავს  სხვა  ადამიანთა  საჭიროებებზე. მაგრამ  ბევრი  ჩვენგანი  გრძნობს, თუკი  ნამდვილად  გვსურს  დავეხმაროთ  სხვებს, უნდა  მეტი  ვიშრომოთ. ვიცით, რომ  ღმერთი  ზრუნავს  მათზე, ვისაც  სტკივა, დამცირებული  ან  დავიწყებულია  და  ჩვენც  ასევე  უნდა  ვიზრუნოთ  მათზე. რაკი  გვაქვს  მითითება, რომ  შაბათ  დღეს  გადავდოთ  გვერდზე  ჩვენი  ყოველდღიური  საქმე  და  თავისუფალი  ვიყოთ  დაძაბული  სამუშაო  კვირისგან, ამ  დღეს  შეგვიძლია  ვიზრუნოთ  სხვებზე. ეს  არის  შაბათი  დღის  ჭეშმარიტი  და  აქტიური  დაცვა: “მეოთხე  მცნების  თანახმად, შაბათის  დღე  განიწმიდა  სიმშვიდისა  და  ღვთის  თაყვანისცემისთვის. ამქვეყნიური  ნებისმიერი  საქმიანობა  აკრძალული  იყო, მაგრამ  მოწყალება  და  ქველმოქმედება  სრულიად  შეესაბამებოდა  ღვთის  ჩანაფიქრს… უბედურთა  ტანჯვის  შემსუბუქება, გოდების  მქონეთა  დამშვიდება, გაჭირვებულთა  დახმარება - ასეთია  სიყვარულის  საქმე, რომელიც  განადიდებს  ღვთის  წმიდა  დღეს” (ე. უაითი. ქველმოქმედების  საქმე).

`რას  აკეთებთ  შაბათ  დღეს  სხვების  საკეთილდღეოდ?`