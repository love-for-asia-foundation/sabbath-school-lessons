---
title: თანაგრძნობა და მონანიება
date: 02/09/2019
---

ისტორიები, რომლებშიც მჭიდროდ არის გადაჯაჭვული ისეთი თემები, როგორიცაა - ხსნა და დიადი ბრძოლა, მოგვიწოდებს გავაცნობიეროთ ჩვენი და ჩვენი სამყაროს შესაცნობად არსებული ფუძემდებლური ჭეშმარიტება: ჩვენი წუთისოფელი და მასში არსებული ყველაფერი ცოდვის ძალაუფლების ქვეშაა. იგი ასეთი არ შექმნილა და თუმცა დღემდე ვატარებთ ჩვენი მხსნელის ხატებას, მაინც ცოდვილი სამყაროს ნაწილი ვართ. ჩვენს ყოველდღიურ ცხოვრებაში ცოდვას ისეთივე ბუნება აქვს, როგორიც ბოროტებას, რომელიც ტკივილს, ჩაგვრასა და ექსპლუატაციას იწვევს.

ამიტომ სრულიად ბუნებრივია, რომ ჩვენ, ცოცხალი არსებები, განვიცდით ტკივილს, შევიწროებას, მწუხარებას და წუთისოფლისა და გარშემო მყოფი ადამიანების ტრაგედიას. გოდება ფსალმუნების წიგნში, იერემიას და სხვა წინასწარმეტყველთა მწუხარება, იესო ქრისტეს ცრემლი და თანაგრძნობა გვიჩვენებს, რომ ყველა იმ ბოროტებაზე, რაც წუთისოფელში ხდება, მსგავსი რეაქცია ბუნებრივია.

`წაიკითხეთ მათ. 9:36; 14:14; ლუკ. 19:41,42 და იოან. 11:35. რა მოვლენები იწვევდა ქრისტეში თანაგრძნობას? რას შეუძლია მოალბოს ჩვენი გულები ტკივილისა და ტანჯვის ამ სამყაროში?`

აუცილებელია გვახსოვდეს, რომ ცოდვა და ბოროტება "სადღაც იქ" კი არ ხდება, თითქოს სხვისი დანაშაულის შედეგი ყოფილიყოს: "თუ ვამბობთ, რომ არ გვაქვს ცოდვა, საკუთარ თავს ვატყუებთ და ჭეშმარიტება არ არის ჩვენში" (1იოან. 1:8). ბიბლიურ წინასწარმეტყველთა გაგებით ცოდვა ტრაგედიაა არა იმიტომ, რომ ვინმემ დაარღვია "წესი", არამედ იმიტომ, რომ ცოდვამ გაანადგურა ღმერთსა და მის ხალხს შორის ურთიერთობა, ასევე ჩვენი ცოდვა ზიანს აყენებს სხვა ადამაინებსაც. ბოროტება ყოველთვის რჩება ბოროტებად, რა ფორმა და მასშტაბიც არ უნდა მიიღოს მან.

წუთისოფელში ყველა ბოროტების, სიღატაკისა და ჩაგვრის საფუძველი არის ეგოიზმი, სიძუნწე, უღირსობა, ცრურწმენები, უმეცრება და გულგრილობა. როცა ვაღიარებთ საკუთარ ცოდვიანობას, ამით პირველ ნაბიჯს ვდგამთ, რათა მოგვარდეს ამ ბოროტების პრობლემა და ღმერთს საშუალებას ვაძლევთ ჩვენს გულებში დაიკავოს თავისი კანონიერი ადგილი: "თუ ვაღიარებთ ჩვენს ცოდვებს, მაშინ ის, სარწმუნო და მართალი, მოგვიტევებს ცოდვებს და განგვწმედს ყოველგვარი უკეთურებისაგან" (1იოან. 1:9).

`გააანალიზეთ თქვენი ცხოვრება. რომელი თქვენი სუსტი ადგილი ადასტურებს, რომ ცოდვა თქვენც შეგეხოთ? სად ვეძებოთ ერთადერთი სწორი პასუხი და გამუდმებით საით უნდა მივმართოთ ჩვენი მზერა?`
