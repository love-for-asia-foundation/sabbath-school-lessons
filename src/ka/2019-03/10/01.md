---
title: სახარების თანახმად ცხოვრება
date: 31/08/2019
---

<h3 class="ka_geo">  გამოსაკვლევად შემოთავაზებული ბიბლიური მუხლები: </h3> რომ. 8:20-23; იოან. 3:16,17; მათ. 9:36; ეფეს. 2:8-10; 1იოან. 3:16,17; გამოცხ. 14:6,7.
> <p>სამახსოვრო  მუხლი:</p> 
> "ვინაიდან მადლით ხართ გადარჩენილები, რწმენის მეშვეობით, და ეს თქვენგნით კი არ არის, არამედ ღვთის ნიჭია, არა საქმეთაგან, რათა არავინ დაიკვეხოს, ვინაიდან მისი ქმნილებანი ვართ, ქრისტე იესოში შექმნილნი კეთილი საქმეებისთვის, რომლებიც წინასწარ გაგვიმზადა ღმერთმა, რათა ამ საქმეებით ვიაროთ" (ეფეს. 2:8-10).

როცა უფლის განკარგულებებზე, მოთხოვნებსა თუ მითითებებზე ვსაუბრობთ, რისკის წინაშე ვდგავართ დავუშვათ აზრი, რომ ამა თუ იმ სახით შეგვიძლია ხელი შევუწყოთ ჩვენს გადარჩენას და მოვიპოვოთ ღვთის კეთილგანწყობა. მაგრამ წმიდა წერილი არაერთგზის მიგვითითებს იმაზე, რომ ჩვენ, ცოდვილები, გადავრჩებით მხოლოდ იესო ქრისტესა და ჯვარზე მისი შემნაცვლებელი სიკვდილის მადლის წყალობით. განა შეგვიძლია დავუმატოთ ამას რამე? ელენ უაითი წერდა: "თუკი ადამიანში გაიხსენებთ მასში არსებულ ყოველივე კარგს, წმიდას, კეთილშობილურსა და თავაზიანს, ხოლო ამ ყველაფერს შემდეგ წარუდგენთ ღვთის ანგელოზებს დამსახურების სახით, რაც მნიშვნელოვან როლს თამაშობს კაცობრიობის სულთა დახსნაში, ასეთი შეთავაზება აღიქმება როგორც ღალატი" (რწმენა და საქმეები, გვ. 24).

აქედან გამომდინარე, ჩვენი მოწყალებისა და თანაგრძნობის საქმეები გაჭირვებულთათვის არ უნდა განიხილებოდეს როგორც ხსნის მიზეზი. პირიქით, როცა ჩვენში გაიზრდება ხსნის გამო მადლიერების გრძნობა, გაიზრდება ჩვენი შემეცნებაც იმისა, რომ მჭიდრო კავშირია ღვთის სიყვარულსა და ჩაგრულებსა და გაჭირვებულებზე მის ზრუნვას შორის. როცა შევიცნობთ მის სიყვარულს, სხვებსაც გავუზიარებთ. ღვთის საოცარმა სიყვარულმა გარემოგვიცვა და უფალი მოგვიწოდებს ჩვენც გამოვხატოთ ეს სიყვარული სხვების მიმართ.
