---
title: შემდგომი გამოკვლევისთვის
date: 06/09/2019
---

წაიკითხეთ ე. უაითის წიგნიდან "ქრისტე - წუთისოფლის იმედი" თავი "ჩვენთან არს ღმერთი" (გვ. 19-26); წიგნიდან "განკურნების მსახურება" თავი "დახსნილნი, რათა ემსახურონ" (გვ. 95-107).

"უფალი ღმერთი მთელ დედამიწას თავის ვენახად თვლის. და, თუმცა იგი დროებით ბოროტი უზურპატორის ხელთ აღმოჩნდა, მაინც უფლის საკუთრებაა. იგი უფალს ეკუთვნის არა მხოლოდ იმიტომ, რომ მის ხელთა ქმნილებაა, არამედ იმიტომაც, რომ მან გამოისყიდა. "რადგან იქამდე შეიყვარა ღმერთმა სოფელი, რომ მისცა თავისი ერთადერთი ძე" (იოან. 3:16). ამ ერთადერთი საბოძვარის წყალობით მიეცა სხვა დანარჩენი ადამიანებს. უფლის კურთხევას ყოველდღიურად იღებს წუთისოფელი. წვიმის ყოველი წვეთი, მზის ყოველი სხივი, რომელიც ამ უმადურ კაცობრიობას ეგზავნება, ყოველი ფოთოლი, ყვავილი და ნაყოფი, უფლის უდიდეს მოთმინებასა და უსაზღვრო სიყვარულზე მეტყველებს" (ე. უაითი. ქრისტეს იგავები, გვ. 301,302).

"ქრისტეში "უკვე აღარ არსებობს არც იუდეველი და არც ბერძენი, არც მონა და არც თავისუფალი", ვინაიდან ყველა ერთი გავხდით მისი ძვირფასი სისხლით (გალ. 3:28; ეფეს. 2:13).

განსხვავებული რელიგიური რწმენის მიუხედავად, ყოველი გაჭირვებული ადამიანის ხმა შესმენილ უნდა იქნას და პასუხი გაეცეს.

ჩვენ ირგვლივ არიან ღარიბი და საცოდავი ადამიანები, რომელთაც სჭირდებათ დახმარება სიტყვითა თუ საქმით; ქვრივნი, რომლებიც ყურადღებას საჭიროებენ; ობოლნი, რომლებზეც ზრუნვაც ქრისტემ თავის მიმდევართ დაავალა. რა ხშირად უვლიან გვერდს მათ ადამიანები! ძონძებში გახვეული, მოუვლელი, ისინი ხშირად საშინლად გამოიყურებიან, მაგრამ განა ისინიც უფლისანი არ არიან? ისინიც ხომ უდიდესი ფასით არიან გამოსყიდულნი და ისეთივე ძვირფასნი არიან უფლისათვის, როგორც ჩვენ. ისინიც უფლის დიდი ოჯახის წევრები არიან და ჩვენ, უფლის მნეები, პასუხისმგებელნი ვართ მათ გამო" (ე. უაითი. ქრისტეს იგავები, გვ. 386,387).

**კითხვები მსჯელობისათვის:**

`1.  როდესაც ვცდილობთ ვაკეთოთ სიკეთე, როგორ ავარიდოთ თავი იმ აზრს, რომ ეს გვეხმარება ხსნის მოპოვებაში?`

`2.  არის თუ არა თქვენი ეკლესია საკრებულო, სადაც "არ განასხვავებენ" ადამიანებს და ყველა ერთიანია ქრისტეში? როგორ შეგვიძლია მივაღწიოთ ამას?`

`3.  როგორ მივაღწიოთ სწორ ბალანსს იმაში, რათა ვაკეთოთ სიკეთე და დავეხმაროთ გაჭირვებულებს და ამავდროულად გავუზიაროთ მათ სახარების ჭეშმარიტება? როგორ შეგვიძლია შევათავსოთ ეს ასპექტები? რატომ არის ეს ასეთი მნიშვნელოვანი?`

**დასკვნა:** ღვთის სიყვარული გამოხატული ხსნის გეგმაში და ხორცშესხმული ქრისტეს ცხოვრებასა და მსხვერპლში, გვთავაზობს პატიებას, სიცოცხლესა და იმედს. როგორც ამ მადლის მიმღებნი, ვისწრაფვით გავუზიაროთ იგი ადამიანებს არა იმიტომ, რომ დავიმსახუროთ ხსნა. ამას იმიტომ ვაკეთებთ, რომ ამისთვის შევიქმენით. ამგვარად, სახარება გარდაქმნის ურთიერთობას და აღგვძრავს ვემსახუროთ მათ, ვისაც ეს ყველაზე მეტად სჭირდება.