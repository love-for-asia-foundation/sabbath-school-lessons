---
title: "რადგან იქამდე შეიყვარა ღმერთმა…"
date: 01/09/2019
---

იოან. 3:16-ში ნათქვამია: "რადგან იქამდე შეიყვარა ღმერთმა სოფელი…". ბერძნულ ტექსტში გამოყენებულია სიტყვა "კოსმოს", რომელიც ნიშნავს "სამყარო როგორც შექმნილი, ორგანიზებული ყოფიერება" (მეშვიდე დღის ადვენტისტთა ბიბლიური კომენტარები, ტ. 5, გვ. 929). ამ მუხლში საუბარი მიდის კაცობრიობის ხსნის შესახებ, მაგრამ ხსნის გეგმასაც შედეგები აქვს მთელი სამყაროსთვის.

`წაიკითხეთ რომ. 8:20-23. ხსნის გეგმის რომელ მიზანზე მიგვითითებს ეს ნაწყვეტი?`

სხვა მხრივ, ხსნა ეხება თითოეულ ჩვენგანს და გამოიხატება უფალთან ჩვენს პირად ურთიერთობებში. მაგრამ გამართლება არ არის უბრალოდ ჩვენი ცოდვების პატიება. იდეალში იესო ქრისტეს მეშვეობითა და სულიწმიდის ძალით უფალი ქმნის ღვთის ოჯახს, რომლისთვისაც ძვირფასია მიტევება და წუთისოფელს უმოწმებს ქრისტეში ხსნის შესახებ.

`წაიკითხეთ იოან. 3:16,17. როგორ გვიხსნის მე-17 მუხლი წინა ტექსტის უფრო ღრმა მნიშვნელობას?`

ღვთის სიყვარული ადამიანთა მიმართ უსაზღვროა. გვიხარია იმის გაცნობიერება, რომ მას უყვარს ის ადამიანები, ვინც გვიყვარს ჩვენ. მას ასევე უყვარს ისინი, ვისთანაც ვცდილობთ მივიტანოთ სახარების უწყება და ამ ჭეშმარიტების გაცნობიერება მისიონერული საქმისკენ გვიბიძგებს. მაგრამ მას ასევე უყვარს ისინიც, ვინც ჩვენში არასასიამოვნო გრძნობას ან შიშსაც კი იწვევს. ღმერთს უკლებლივ ყველა უყვარს.

ქმნილება ასევე მოწმობს უფლის უსაზღვრო სიყვარულის შესახებ. წმიდა წერილი თანმიმდევრულად მიგვითითებს ჩვენს გარშემო არსებულ სამყაროზე, როგორც ღვთის მადლის მოწმობაზე: "რათა იყოთ თქვენი ზეციერი მამის ძენი, ვისაც თავისი მზე ამოჰყავს ბოროტთა და კეთილთა თავზე და წვიმას უგზავნის მართლებსა და უსამართლოებს" (მათ. 5:45). თავად სიცოცხლეც ღვთის ძღვენია და ყოველი ადამიანი, მიუხედავად თავისი დამოკიდებულებისა ღვთის მიმართ, იღებს ამ საჩუქარს.

`როგორ შეიცვლება ჩვენი დამოკიდებულება სხვა ადამიანებისა და მათი ცხოვრებისეული გარემოებების მიმართ, თუკი ვაღიარებთ, რომ ისინიც ღვთის ქმნილებანი და მისი მოსიყვარულე შვილები არიან?`
