---
title: მარადიული სახარება
date: 05/09/2019
---

"მარადიული სახარება, მიწის მკვიდრთათვის - ყოველი ერის და ტომის, ენისა და ხალხისათვის სახარებლად" (გამოცხ. 14:6) ჟღერს ქრისტიანობის მთელი ისტორიის განმავლობაში. თუმცა გამოცხადების წიგნში ვხედავთ იესო ქრისტეს შესახებ ამ კეთილი უწყების ახლიდან გამოცხადებას ბოლო ჟამს.

`წაიკითხეთ გამოცხ. 14:6,7. იოან. 3:16-ში მოკლედ ჩამოყალიბებული სახარების საერთო გაგებები როგორ არის ასახული ანგელოზის მიერ გაჟღერებულ უწყებაში?`

გამოცხ. 14:7-ში ჩამოთვლილია სამი საკვანძო ელემენტი, რომელიც არის ღვთის რეაქცია მსოფლიო ბოროტებაზე, სიღატაკესა და ჩაგვრაზე მთელი ბიბლიური ისტორიის განმავლობაში.

**სამსჯავრო.** სამართლიანობის აღდგენის მიზნით სამსჯავროს ითხოვს მთელი ისტორიის განმავლობაში არსებული ყველა ჩაგრული ადამიანი. საბედნიეროდ, წმიდა წერილი გვიცხადებს ჭეშმარიტებას, რომ ჩვენს ღმერთს ყოველთვის ესმის უბედური ადამიანების ღაღადი. ამ აზრს ხშირად გამოხატავენ მეფსალმუნეები, რომელთაც უსამართლოდ ექცევიან. ამიტომ უფლის სამსჯავროს უწყებას მათთვის სიმშვიდე მოაქვს.

**თაყვანისცემა.** ებრაელ წინასწარმეტყველთა წერილებში თაყვანისცემა და კეთილი საქმეები ხშირად ურთიერთდაკავშირებულია. ეს განსაკუთრებით კარგად ჩანს, როცა წინასწარმეტყველები იმ ადამიანთა თაყვანისცემას, რომლებიც თავს ღვთის ხალხის ნაწილად მიიჩნევდნენ, ადარებდნენ მათ ქცევებსა და ბოროტმოქმედებებს. მაგალითად, ეს. 58-ში ღმერთმა ღიად განაცხადა, რომ ჭეშმარიტი თაყვანისცემა  არის გაჭირვებულთა მიმართ სიკეთისა და მზრუნველობის გამოვლენა (იხ. ეს. 58:6,7).

**შექმნა.** სამართლიანობისკენ ღვთის მოწოდებას საფუძვლად უდევს აზრი, რომ მთელი კაცობრიობა არის ერთი ოჯახი. ყველანი შექმნილები ვართ მის ხატად და მას უყვარს თითოეული. მის თვალში ყველა ერთნაირად ძვირფასია და ამიტომ არ შეიძლება ვინმეს ექსპლუატაცია ან ჩაგვრა უსამართლოდ გამდიდრებისა თუ პირადი სარგებლის მიღების მიზნით. სრულიად ნათელია, რომ ბოლო დროის სახარების ეს უწყება არის ფართომასშტაბიანი მოწოდება მიიღონ ხსნა, გამოსყიდვა და აღდგენა, რისი მიცემაც სურდა უფალს ცოდვით დაცემული წუთისოფლისთვის. აქედან გამომდინარე, სასტიკი დევნის დროსაც კი, როცა დადგება ჭეშმარიტი და მცდარი თაყვანისცემის საკითხი (იხ. გამოცხ. 14:8-12), ღმერთს ეყოლება ხალხი, რომელიც დაიცავს იმას, რაც სწორია, კერძოდ კი, ღვთის მცნებებსა და იესო ქრისტეს მოწმობას.

`როგორ შეგვიძლია ვემსახუროთ გაჭირვებულებს და, ამავდროულად, გავუზიაროთ იმედი და გაფრთხილება, რომელიც მოგვეცა სამი ანგელოზის უწყებაში?`