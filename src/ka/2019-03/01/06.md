---
title: '“კაცთა  მოდგმის  ქსოვილი”'
date: 04/07/2019
---


სამყაროში  ცოდვის  გაჩენას  მალე  განადგურება  მოჰყვა. მოხდა  დედამიწაზე  პირველი  მკვლელობა. შურით, გაუგებრობითა  და  რისხვით  დაბრმავებულმა  ძმამ  მოკლა  ძმა. როცა  ღმერთი  ეკითხება  კაენს  ჩადენილ  ცოდვასთან  დაკავშირებით, მისი  პასუხი  ირონიულად  და  რიტორიკულად  ჟღერს: “განა  მე  ჩემი  ძმის  დარაჯი  ვარ?” (დაბ. 4:9). მაგრამ  ღვთის  თავდაპირველი  შეკითხვა  ერთმნიშვნელოვან  პასუხზე  მიუთითებდა: “ჭეშმარიტად, შენ  შენი  ძმის  დარაჯი  ხარ!”

`წაიკითხეთ  იგავ. 22:2. რა  იგულისხმება  ამაში, თითქოს  უბრალოდ  მტკიცებულებაში? რას  გვეუბნება  ეს  ჩვენს  ახლობლებთან  ურთიერთობების  შესახებ?`

დედამიწაზე  ყოველი  ადამიანი  ღმერთის  ქმნილებაა  მის  ხატად  შექმნილი. რაკი  ყველანი  ღვთის  ქმნილების  ნაწილი  ვართ, გვაქვს  ერთმანეთთან  ურთიერთობა. “ყველანი  გაუწყვეტლივ  ვართ  ჩაწნული  კაცთა  მოდგმის  ქსოვილში. ბოროტება, რომელიც  კაცობრიობის  საძმოს  ნებისმიერ  ნაწილს  შეემთხვა, ყველასთვის  საშიშია” (ე. უაითი. განკურნების  მსახურება, გვ. 345). მოგვწონს  ეს  თუ  არა, ეს  საერთო  ურთიერთკავშირი  პასუხისმგებლობას  გვაკისრებს  ღვთის  წინაშე  და  ერთმანეთის  წინაშე (იხ. მათ. 22:37-39).

ღმერთი  ჩვენი  შემოქმედია. ეს  ძირითადი  აზრი  წითელ  ზოლად  გასდევს  წმიდა  წერილს. ეს  არის  ჩვენთვის  მოცემული  ერთ-ერთი  საფუძველი, რათა  გვახსოვდეს  შაბათის  დღე (იხ. გამ. 20:11) და  თაყვანი  ვცეთ  ღმერთს  ბოლო  ჟამს (იხ. გამოცხ. 14:7). ასევე  ეს  არის  მთავარი  ფაქტორი, რომელიც  აღგვძრავს  ვიზრუნოთ  ახლობლებზე  და  მათზე, ვინც  უბედურ  მდგომარეობაშია.

ჩვენ  ყველას  საერთო  წარმოშობა  გვაკავშირებს  ღმერთში. “გლახაკის  მჩაგვრელი  გმობს  თავის  გამჩენს, ღატაკის  შემწყალე  კი  მისი  პატივისმცემელია” (იგავ. 14:31). განა  შეიძლება  ამ  კავშირის  უფრო  ნათლად  გამოხატვა?

როგორც  ჩვენი  შემოქმედი, ღმერთი  ჩვენგან  ითხოვს  სრულ  მიძღვნას  ცხოვრების  ყველა  სფეროში, მათ  შორის  თაყვანისცემაში, მსახურებაში  და  სხვა  ადამიანებზე  ზრუნვაში. რა  სირთულეებსაც  არ  უნდა  წარმოადგენდეს  და  როგორი  მოუხერხებელიც  არ  უნდა  იყოს  ეს  ჩვენთვის, სინამდვილეში “ჩვენი  ძმის  დარაჯები  ვართ”.

`როგორ  ფიქრობთ, რატომ  მეორდება  წმიდა  წერილში  ასე  ხშირად  აზრი, რომ  ღმერთი  არის  ჩვენი  შემოქმედი? რატომ  არის  ეს  ჭეშმარიტება  ასეთი  მნიშვნელოვანი  და  რა  ზეგავლენას  ახდენს  იგი  ჩვენს  ურთიერთობაზე  სხვა  ადამიანებთან?`