---
title: 'სრულყოფილი სამყარო'
date: 01/07/2019
---  

ადვილია  შეიგრძნო  ედემის  მონატრება. ადამისა  და  ევას  საცხოვრებლად  ღვთის  მიერ  შექმნილი  ბაღის  მოკლე  აღწერაში  არის  რაღაც, რაც  ჩვენს  გულებში  აღვიძებს  სევდის  მომგვრელ  სურვილს. არ  ვიცით, როგორია  იცხოვრო  ასეთ  სამყაროში, მაგრამ  ვგრძნობთ, რომ  სურვილი  გვაქვს  განგვეცადა  ეს  გამოცდილება.

ღმერთს  ძალიან  ესიამოვნა, როცა “იხილა  ყოველივე, რაც  შექმნა, და  ძალზე  კარგი  იყო”  (დაბ. 1:31). ღმერთმა  შექმნა  რაღაც  მშვენიერი  და  ფუნქციური. თავისი  ჩანაფიქრის  მიხედვით  სამყარო  სრულყოფილი  იყო  ფორმითაც  და  პრაქტიკულობითაც. იგი  ხასხასა  ფერებით  გამოირჩეოდა  და  მასში  სიცოცხლე  ჩქეფდა, შეიცავდა  ყოველივე  აუცილებელს, რათა  სიცოცხლე  აყვავებულიყო. არ  არის  გასაკვირი, რომ  ღმერთი  დროდადრო  აკეთებდა  პაუზებს, რათა  დამტკბარიყო  თავისი  შექმნილი  სამყაროთი.

`წაიკითხეთ  დაბ. 1. თქვენი  აზრით, რაზე  მოწმობს  არაერთხელ  განმეორებული  მტკიცებულება: “და  იხილა  ღმერთმა, რომ  კარგი  იყო”? იხ. დაბ. 1:4,10,12,18,25 და 31.`

მიუხედავად  ცოდვის  შედეგისა, ბიბლიაში  ხშირად  გვხვდება  ბუნების  განდიდება. იხ., მაგალითად, იობ. 38-41 და  ფსალმ. 148. აუცილებელია  გვახსოვდეს, რომ  ეს  სიტყვები  თავდაპირველი, ცოდვით  წაუბილწავი  სამყაროს  მოსაგონრად  როდი  დაიწერა. პირიქით, ისინი  დაწერილია  აწმყო  დროში  და  მასში  განდიდებულია  ღვთის  მადლი, რომელიც  დღემდე  ჩანს  ჩვენს  სამყაროში.

იესოს  ასევე  მოჰყავდა  ღვთის  მადლისა  და  ბუნებაზე  ზრუნვის  მაგალითები (იხ. მათ. 6:26,28-30), გვირჩევდა  მივნდობოდით  ღმერთს  და  დაგვეფასებინა  უბრალო  ძღვენი, რომელიც  ჩვენს  გარშემოა. თუკი  თვალს  გავახელთ  და  შევხედავთ  შექმნის  საოცრებებს, დავინახავთ, რომ  ეს  საოცარი  ძღვენი  სინამდვილეში  ჩვენმა  შემოქმედმა  გამოგვიგზავნა. და  მიუხედავად  სხვადასხვა  განსაცდელისა, ჩვენი  გამოძახილი  აღსავსე  უნდა  იყოს  მადლითა  და  შემოქმედის  წინაშე  მსახურების  სურვილით.

ჩვენ, როგორც  მეშვიდე  დღის  ადვენტისტები, აღვნიშნავთ  შექმნას  და  ველით  ღვთის  მომავალ  სამეფოს. უნდა  გავაცნობიეროთ, რომ  სილამაზე, სიხარული  და  მადლი, რომელსაც  ვხედავთ  და  ვგრძნობთ  ჩვენს  ცხოვრებაში, წარსული  და  მომავალი  სამყაროს  **გამობრწყინებას**  წარმოადგენს.

`შექმნის  რომელი  სასწაულის  გამო  ხართ  განსაკუთრებულად  მადლიერნი? როგორ  გეხმარებათ  ბუნების  სამყარო  უკეთ  შეიცნოთ  უფალი  ყოველდღიურ  ცხოვრებაში?`