---
title: 'ღმერთი: ქმნილების გამობრწყინება'
date: 30/06/2019
---


სამყარო  და  მასში  არსებული  ნებისმიერი  სიცოცხლე, ჩვენი  საკუთარი  სიცოცხლე, სიცოცხლე  ჩვენ  გარშემო  მყოფი  ადამიანებისა  და  ის, თუ  როგორი  ურთიერთობა  გვაქვს  მათთან, ყველაფერი, რასაც  მოვიაზრებთ  სიტყვაში “სიცოცხლე”, ღმერთისგან  იწყება, “ვინაიდან  მასში  ვცოცხლობთ, ვიბრძვით  და  ვარსებობთ” (საქმე. 17:28).

წმიდა  წერილში  დედამიწის  ისტორია  იწყება  სიტყვებით: “დასაწყისში  შექმნა  ღმერთმა  ცა  და  მიწა” (დაბ. 1:1). და  ის  ფაქტი, რომ  ეს  ყველაფერი  მხოლოდ  სიტყვით  შექმნა, მიუთითებს  ძალასა  და  შემოქმედებით  პოტენციალზე, რომელსაც  ვერც  კი  წარმოვიდგენთ.

მიუხედავად  ამისა, შექმნის  დროს  ღმერთს  თავი  შორს  არ  დაუჭერია, არამედ  პირადად  იღებდა  მონაწილეობას  პროცესში, განსაკუთრებით  როცა  პირველი  ადამიანის  შექმნის  დრო  დადგა (იხ. დაბ. 2:7).

`წაიკითხეთ  დაბ. 1:26-31-ში  პირველი  ადამიანების  შექმნის  ისტორია. რა  მნიშვნელოვან  ჭეშმარიტებებს  ვიგებთ  ღმერთისა  და  ადამიანის  შესახებ  ამ  ნაწყვეტში?`

ხშირად  ამბობენ, რომ  ბევრი  რამ  შეგვიძლია  გავიგოთ  ჩვენი  მხსნელის  ხასიათის  შესახებ, თუკი  უბრალოდ  თვალყურს  ვადევნებთ  ბუნების  დიდებულ  წიგნს. თავად  ღმერთის  შეცნობის  ანალიზი  ასევე  დაგვეხმარება  უკეთ  გავაცნობიეროთ, თუ  როგორ  მოაწყო  მან  სამყარო. მაგალითად, თუკი  ღმერთი  არის  წესრიგის  ღმერთი, მაშინ  ქმნილება  დაემორჩილება  ამ  პრინციპს. ან  თუკი  გვწამს, რომ  ღმერთი  არის  შემოქმედებითი  პიროვნება, მაშინ  არ  გაგვაკვირვებს  სამყაროს  მიმართ  მისი  შემოქმედებითი  მიდგომის  საოცარი  მაგალითები.

ზუსტად  ასევე  გვწამს, რომ  ღმერთი  არის  ურთიერთობის  ღმერთი  და  ზუსტად  ამიტომ  ურთიერთობები  ძირითად  ელემენტს  წარმოადგენს, რომელიც  ჩვენს  სამყაროს  აერთიანებს. ქვეყნიერების  ყოველი  ელემენტი  დაკავშირებულია  სხვა  ქმნილებებთან. მან  შექმნა  ერთმანეთთან  ჰარმონიაში  მცხოვრები  ცხოველები. მან  შექმნა  ადამიანები, რომლებიც  დაკავშირებულნი  არიან  მასთან, ერთმანეთთან  და  სხვა  ქმნილებებთან.

ახლა  ბევრ  რამეში  ღმერთის  ჩვენეული  აღქმა  შეზღუდულია. მაგრამ  ის, რისი  გაგებაც  შეგვიძლია  მისი  ხასიათის  შესახებ, უნდა  დაგვეხმაროს  გავაცნობიეროთ, თუ  როგორი  უნდა  იყოს  ჩვენი  სამყარო.

`რა  გვეხმარება  წუთისოფელში  დავინახოთ  ღვთის  ხასიათის  ანარეკლი, მიუხედავად  ცოდვის  აშკარა  დამღუპველი  შედეგებისა?`