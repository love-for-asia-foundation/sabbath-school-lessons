---
title: 'შექმნა ღმერთმა'
date: 29/06/2019
---  
  
<h3 class="ka_geo"> გამოსაკვლევად შემოთავაზებული ბიბლიური მუხლები:</h3>  
დაბ. 1-3; საქმე. 17:28; ფსალმ. 148; ფსალმ. 23:1; დაბ. 4:1-9; მათ. 22:37-39; გამოცხ. 14:7.   
  
> <p>სამახსოვრო მუხლი:</p>  
> “გლახაკის  მჩაგვრელი  გმობს  თავის  გამჩენს, ღატაკის  შემწყალე  კი  მისი  პატივისმცემელია” (იგავ. 14:31).
  
ალბათ  შეგიძლიათ  გაიხსენოთ  შემთხვევა, როცა  საჩუქარი, რომელიც  საკუთარი  ხელით  გააკეთეთ  და  მთელი  სიყვარული  და  ოსტატობა  ჩააქსოვეთ, გატეხეს  და  გადააგდეს. და  ეს  იმ  ადამიანმა  გააკეთა, ვისთვისაც  ასე  ირჯებოდით. თუკი  დიახ, მაშინ  ოდნავ  მაინც  შეგიძლიათ  წარმოიდგინოთ  რას  გრძნობდა  ღმერთი, როცა  მის  მიერ  შექმნილი  სამყარო  ცოდვამ  გაანადგურა.

წმიდა  წერილში  დაწერილია, რომ  სამყარო  იყო  სრულყოფილი  და  ყველაფერი, რაც  ღმერთმა  შექმნა, “კარგი  იყო”. შემოქმედის  დამოკიდებულება  თავის  ქმნილების  მიმართ  ძალიან  კარგადაა  ნაჩვენები  დაბადების  წიგნის  პირველ  და  მეორე  თავებში. ზუსტად  ეს  დამოკიდებულება  უნდა  გვახსოვდეს, როცა  მე-3 თავში  ვკითხულობთ  ადამიანთა  ცოდვით  დაცემის  შესახებ. მაშინ  შევძლებთ  გავაცნობიეროთ  რაოდენ  დიდი  იყო  შემოქმედის  მწუხარება, როცა  თავისი  ქმნილება  წინ  აღუდგა  მას.

თუმცა  კეთილი  უწყება  იმაში  მდგომარეობს, რომ  ღმერთს  ვუყვარვართ, მიუხედავად  ცოდვის  ათასწლოვანების, სისასტიკის, უსამართლობისა  და  ღია  ამბოხებისა. უფრო  მეტიც, უფალმა  განახორციელა  სამყაროს  დახსნისა  და  აღდგენის  თავისი  გეგმა. და  ჩვენ, ვინც  მივიღეთ  მისი  ხსნა, მოგვანდო  თავისი  გრანდიოზული  ჩანაფიქრების  განხორციელება. დიახ, ღმერთმა  გამოგვიცხადა  თავისი  მადლი, მაგრამ  ასევე  მოგვანდო  საქმე, რომელიც  უნდა  აღვასრულოთ  როგორც  ჩვენი  უფლის  თანამშრომლებმა. რა  საპასუხისმგებლო  და  წმიდა  დავალებაა!