---
title: 'შემდგომი  გამოკვლევისათვის'
date: 12/07/2019
---  

წაიკითხეთ  ელენ  უაითის  წიგნიდან “პატრიარქები  და  წინასწარმეტყველები” თავები “ისრაელისთვის  მიცემული  რჯული” და “ღვთის  მზრუნველობა  გაჭირვებულთა  შესახებ”.

“ღარიბთა  დასახმარებლად  სხვა  გზებსაც  პოულობდნენ. მოსეს  მიერ  დადგენილი  წესები  განსაკუთრებით  გამოირჩეოდა  თავისუფლების, ღარიბთა  მიმართ  მზრუნველობისა  და  სიუხვის  სულით. უფალმა  უხვი  კურთხევა  აღუთქვა  თავის  ხალხს, მაგრამ  ეს  არ  ნიშნავდა, რომ  სიღარიბე  სრულიად  უცხო  იქნებოდა  მათთვის. უფალმა  ბრძანა, რომ  ღარიბნი  იქნებიან  დედამიწაზე  და  მის  ერში  ყოველთვის  მოიძებნებიან  ადამიანები, რომელნიც  თანაგრძნობას, სულგრძელობასა  და  მზრუნველობას  გამოიჩენენ  მათ  მიმართ. მაშინაც, ისევე, როგორც  დღეს, ადგილი  ჰქონდა  უბედურ  შემთხვევებს, სნეულებებს, კარგავდნენ  ქონებას, მაგრამ  ვიდრე  უფლის  დადგენილ  წესებს  ასრულებდნენ, მათ  შორის  არ  იყვნენ  არც  მათხოვარნი  და  არც  მშიერნი” (ელენ  უაითი. “პატრიარქები  და  წინასწარმეტყველები”, გვ. 530,531).

“არანაკლები  კურთხევა  მოჰქონდა  ამ  დადგენილებას  მდიდრებისათვის. იგი  იცავდა  მათ  სიძუნწისა  და  საკუთარი  თავის  განდიდებისაგან, ხელს  უწყობდა  ქველმოქმედების  კეთილშობილური  სულის  აღზევებას, ადამიანთა  შორის  სიკეთისა  და  ნდობის  დამკვიდრებასა  და  საზოგადოებრივი  წესრიგისა  და  სახელმწიფოებრივი  წყობის  განმტკიცებას. ჩვენ, ადამიანები, ის  ნართი  ვართ, რითაც  კაცობრიობის  დიდი  ქსოვილი  იქსოვება  და  ყოველივე, რასაც  ერთმანეთის  საკეთილდღეოდ  ვაკეთებთ, კურთხევით  დაგვიბრუნდება” (ელენ  უაითი. “პატრიარქები  და  წინასწარმეტყველები”, გვ. 534,535).

**კითხვები  მსჯელობისათვის:**

`1. ახალი  საზოგადოების  ღვთის  პროექტში  რა  განსაკუთრებულობა, რჯული  თუ  მითითება  იქცევს  ყველაზე  მეტად  თქვენს  ყურადღებას?`

`2. როგორ  ფიქრობთ, რატომ  არის, რომ  ღვთის  კანონები, რომლებიც  ხალხს  მიეცა, ყურადღებას  ამახვილებს  ყველაზე  მოწყვლად  სოციალურ  ჯგუფებზე?`

`3. რა  დამოკიდებულება  უნდა  გვქონდეს  ამ  კანონების  მიმართ  დღეს? როგორ  განსაზღვრავთ, თუ  რომელი  კანონია  დღეს  ჩვენთვის  მისაღები  და  აქტუალური? რა  შეგვიძლია  ვისწავლოთ  ისრაელისთვის  მიცემული  მითითებებიდან, თუ  როგორ  უნდა  მოვაწესრიგოთ  პირადი  და  საზოგადოებრივი  ცხოვრება?`

**დასკვნა:** ღმერთმა  ისმინა  ეგვიპტეში  ტანჯვაში  მყოფი  ისრაელი  ხალხის  ვედრება  და  გამოექომაგა, რათა  გადაერჩინა. უფალს  სურდა  დაემყარებინა  მათთან  აღთქმის  განსაკუთრებული  ურთიერთობები  და  თავისი  საქმის  აღსრულებისას, ჩამოეყალიბებინა  ახალი  საზოგადოება, რომელიც  იქნებოდა  კურთხევა  ყველასთვის, მათ  შორის, გარიყულთა  და  ჩაგრულთათვისაც, რომლებსაც  ასე  ხშირად  ივიწყებენ.