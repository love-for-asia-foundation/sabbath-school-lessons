---
title: 'მეორე  მეათედი'
date: 10/07/2019
---  
მრავალი  ქრისტიანი  აღიარებს  და  წმიდა  წერილიდან  იცავს  მეათედის  დაბრუნებასთან  დაკავშირებულ  მითითებას (იხ. მალ. 3:10). პრინციპი  მარტივია: მორწმუნეები  უფალს  უბრუნებენ  შემოსავლის  ათ  პროცენტს, რათა  მხარში  ამოუდგნენ  ეკლესიის  საქმიანობას  სახარების  უწყების  გავრცელებაში. საეკლესიო  სახელმძღვანელოში  მოცემულია  მკაცრი  რეკომენდაციები, თუ  რაში  უნდა  გამოიყენებოდეს  ეს  სახსრები. პირველ  რიგში, მათ  გამოიყენებენ  უშუალო  მსახურებისა  და  ევანგელიზაციის  მხარდასაჭერად.

`წაიკითხეთ  რჯლ. 14:22-29. ამ  ნაწყვეტის  თანახმად, რა  არის  მეათედის  ძირითადი  დანიშნულება?`

დიდი  ცდუნებაა  მორწმუნე  ადამიანისთვის, თუკი  ფიქრობს, რომ  მეათედის  ერთხელ  გაღებით  ბოლომდე  აღასრულა  თავისი  ვალი. ისრაელიანთათვის  მიცემული  მითითებების  შესწავლისას  ვხედავთ, რომ  ათი  პროცენტი  წარმოადგენდა  მხოლოდ  ამოსავალ  წერტილს. გამოკვლევები  გვიჩვენებს, რომ  იმ  დროის  ებრაელი, რომელიც  იცავდა  ლევიანთა  წიგნში  მოცემულ  კანონებს, ღვთის  საქმისთვის, მღვდელთა  და  საწმიდრის  მხარდასაჭერად  და  გაჭირვებულთა  დასახმარებლად  რეგულარულად  გასცემდა  წლიური  შემოსავლის  მეოთხედიდან  მესამედამდე.

ზოგიერთი  მკვლევარი  უცხოტომელთა, ობოლთა  და  ქვრივთა  მხარდასაჭერად  არსებულ  შესაწირავს  უწოდებს  მეორე  მეათედს. სრულიად  ნათელია, რომ  ადამიანები  ახალ  მიწაზე  უნდა  დამტკბარიყვნენ  თავიანთი  მუშაობის  შედეგით  და  უნდა  აღენიშნათ  მკის  დღესასწაული. ღმერთი  დაპირდა, რომ  განსაკუთრებით  აკურთხებდა  მათ, კერძოდ  კი  ახალ  მიწაზე, მაგრამ  ეს  კურთხევა  არ  უნდა  მიეღოთ  როგორც  მართებული  ან  დაევიწყებინათ  ისინი, ვინც  გაჭირვებაში  იყო.

ჩვეულებრივ  წლებში  მოსავლის  ეს  ნაწილი  მიჰქონდათ  საწმიდარში  და  იქიდან  ანაწილებდნენ. მაგრამ  ყოველ  მესამე  წელიწადს  განსაკუთრებული  ყურადღება  ეთმობოდა  იმას, რომ  საკუთარი  კურთხევა  გაენაწილებინათ  მოყვასისთვის. მკის  ამ  დღესასწაულებზე  განსაკუთრებული  ყურადღება  ეთმობოდა  მათ, ვინც  შეიძლება  ასე  ადვილად  ყოფილიყვნენ  უგულებელყოფილი  ან  დავიწყებული: “მიეცი  ლევიანს, ხიზანს, ობოლსა  და  ქვრივს, და  ჭამონ  შენს  კარიბჭეებთან  და  გაძღნენ” (რჯლ. 26:12).

ღვთის  განკარგულებების  თანახმად, სულ  მცირე, ისრაელიანთა  მთელი  შესაწირავების  ნაწილი  ფინანსურად  და  პრაქტიკულად  უნდა  განაწილებულიყო  მათ  დასახმარებლად, ვისაც  ყველაზე  მეტად  სჭირდებოდა  ეს. ამას  ხელს  უწყობდა  ხალხის  მადლიერება  ღვთის  წყალობებისა  და  საბოძვრების  გამო.

`წაიკითხეთ  რჯლ. 26:1-11. რას  ეუბნება  უფალი  ისრაელიანებს? როგორ  შეგვიძლია  გამოვიყენოთ  ეს  პრინციპი, როცა  მატერიალურად  ვეხმარებით  გაჭირვებულებს?`