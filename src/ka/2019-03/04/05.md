---
title: უფალთან ერთად სიარული
date: 24/07/2019
---

ფსალმუნის  წიგნის  დასასრულს  სულ  უფრო  მეტი  და  მეტი  განსადიდებელი  საგალობელია. ბოლო  ხუთი  ფსალმუნი  იწყება  უბრალო  და  პირდაპირი  განკარგულებით: “ადიდეთ  უფალი!”. პირველი  მათგანი  არის 145-ე  ფსალმუნი, რომელიც  განსაკუთრებული  სახით  აღნიშნავს  ღვთის  მზრუნველობას  გაჭირვებულთა  და  ჩაგრულთა  მიმართ, რაც  განდიდების  მთავარი  მიზეზია.

`წაიკითხეთ  ფსალმ. 145. რა  უწყება  დევს  ამ  თავში  ჩვენთვის? რის  შესახებ  საუბრობს  უფალი  ფსალმ. 145:5-9-ში?`

ამ  ფსალმუნში  ღმერთი  წარმოგვიდგება  არა  მხოლოდ  როგორც  ქვეყნიერების  შემოქმედი (იხ. ფსალმ. 145:6), არამედ  როგორც  მსაჯული, მწყალობელი, განმათავისუფლებელი, მკურნალი, დამხმარე  და  დამცველი. მისი  საქმიანობის  ყველა  სახეობა  მიმართულია  ადამიანებისკენ, რომლებსაც  სჭირდებათ  დახმარება. ეს  შთამაგონებელი  ხედვაა  იმისა, თუ  რას  აკეთებს  და  რისი  გაკეთება  სურს  ღმერთს  ჩვენს  პირად  ცხოვრებაში  და  მთელი  კაცობრიობის  ცხოვრებაში.

ხანდახან  ვფიქრობთ, რომ  გაჭირვებულზე  იმიტომ  უნდა  ვიზრუნოთ, რომ  ასე  თქვა  უფალმა. მაგრამ 145-ე  ფსალმუნში  ნათქვამია, რომ  ღმერთი  უკვე  დიდი  ხანია  განახორციელებს  ამას  ჩვენს  ცხოვრებაში, ჩვენ  კი  გვეპატიჟება  შევუერთდეთ  მას. როცა  ვეხმარებით  გაჭირვებულებს, ჩაგრულებსა  და  ავადმყოფებს, ამით  ხელს  ვუწყობთ  ღვთის  საქმიანობას  და  ვემსახურებით  მის  მიზნებს. არ  არსებობს  ამაზე  დიდი  პრივილეგია, ვიდრე  ღმერთთან  ერთად  მსახურება  და  ისეთივე  შთამაგონებელი  საქმეების  აღსრულება, როგორიც  აღწერილია 145-ე  ფსალმუნში.

მაგრამ  ამ  თანამშრომლობაში  ჩვენთვისაც  არის  სარგებელი. ქრისტიანები  ხშირად  საუბრობენ  ღმერთის  ძიების  შესახებ  და  რომ  აქვთ  სურვილი  ჰქონდეთ  მასთან  უფრო  ახლო  ურთიერთობა. ფსალმ. 145:7-9 და  წმიდა  წერილის  სხვა  ტექსტები  მიგვითითებს  იმაზე, რომ  ღვთის  პოვნის  ყველაზე  მოქმედი  საშუალებაა - შეუერთდე  მის  საქმეს. თუკი  უფალი  შრომობს, რათა  წამოაყენოს  გაჭირვებული, ავადმყოფი  და  ჩაგრული, მაშინ  ჩვენც  უნდა  ვიმუშავოთ  მასთან  ერთად. “ქრისტე  მოვიდა  ჩვენს  მიწაზე, რათა  ეცხოვრა  და  ემსახურა  გაჭირვებულთა  და  ტანჯულთათვის. ზუსტად  ასეთ  ადამიანებს  უთმობდა  იგი  ყველაზე  დიდ  ყურადღებას. და  დღეს, თავის  შვილების  სახით, იგი  სტუმრობს  გაჭირვებულებს, რათა  შეუმსუბუქოს  მწუხარება  და  ტანჯვა.

რომ  არ  ყოფილიყო  ტანჯვა  და  გაჭირვება, ვერ  გავუგებდით  ღვთის  მოწყალებასა  და  სიყვარულს, ვერ  შევიცნობდით  თანამგრძნობ  და  მოწყალე  ზეციერ  მამას. სახარება  განსაკუთრებით  ლამაზი  და  სათუთია, როცა  ექადაგება  გაჭირვებულებს” (ე. უაითი. მოწმობანი  ეკლესიისთვის, ტ. 7, გვ. 226).

`როგორ  დაგვეხმარება  სხვებისადმი  მსახურება  ღმერთთან  მიახლოებაში? გაუზიარეთ  ჯგუფს  პირადი  გამოცდილება.`