---
title: “გააკეთე რამე, უფალო!”
date: 22/07/2019
---

`წაიკითხეთ  ფსალმ. 81. რა  უწყება  დევს  ამ  თავში  ჩვენთვის?`

მიუხედავად  ღვთის  მიერ  წინასწარ  განჭვრეტილი  წესებისა  და  საზოგადოებრივი  წესრიგისა, ისრაელიანებს  არა  ერთხელ  დაურღვევიათ  კანონი, ხოლო  მათი  ცხოვრების  სტილი  ეწინააღმდეგებოდა  ღვთის  ჩანაფიქრს. სხვა  ხალხთა  მსგავსად, ადვილად  გადაუხვიეს  უსამართლობისა  და  ჩაგვრის  გზაზე. მმართველები  და  მსაჯულები  მხოლოდ  საკუთარ  თავზე  ზრუნავდნენ, ხოლო  მათი  კეთილგანწყობის  მოპოვება  შესაძლებელი  იყო  ფულის  დახმარებით. უბრალო  ხალხს  კი, განსაკუთრებით  გაჭირვებულებს, წაერთვათ  მფარველობა  და  სამართალი  და  ექსპლუატაციის  საშიშროების  წინაშე  დგებოდნენ.

81-ე  ფსალმუნი  არის  მსგავს  შემთხვევებზე  გაცემული  პასუხი. ღმერთი  წარდგენილია  უზენაესი  მოსამართლის  როლში, რომელიც  განიკითხავს  მმართველებსა  და  ხალხთა  მოსამართლეებსაც  კი. ამ  ფსალმუნში  ყურადღება  გამახვილებულია  იმაზე, რომ  ადამიანები, რომლებსაც  უფლება  ჰქონდათ  განეკითხათ  მიწაზე, “ღვთის  ხელმძღვანელობით  დაყენებულნი  იყვნენ  მსაჯულებად” (ე. უაითი. წინასწარმეტყველები  და  მეფეები, გვ. 198). ისინი  ემორჩილებიან  უფალს  და  თავიანთ  საქმეს  აღასრულებენ  როგორც  მისი  წარმომადგენლები. მეფსალმუნის  თვალსაზრისით, ღვთის  მართლმსაჯულება  არის  მაგალითი  იმისა, თუ  როგორ  უნდა  იმოქმედოს  მიწიერმა  მართლმსაჯულებამ. გარდა  ამისა, ღვთის  მართლმსაჯულება  შეიცავს  საზომს, რომლის  მიხედვითაც  მოხდება  სამსჯავრო.

ფსალმუნის  დასკვნით  ნაწილში  ჟღერს  მოწოდება  ღმერთის  მიმართ (იხ. ფსალმ. 81:8), რათა  იგი  ჩაერიოს  და  ბოლო  მოუღოს  ქვეყანაში  ფესვგადგმულ  უსამართლობას. სხვა  მრავალი  ფსალმუნის  მსგავსად, ესეც  გამოხატავს  უმწეოთა  და  ჩაგრულთა  ღაღადს  არასამართლიანი  სისტემის  გამო, რომელშიც  იძულებულნი  იყვნენ  ეცხოვრათ  და  ემუშავათ.

81-ე  ფსალმუნში  ვხედავთ, რომ  ღმერთს  მიმართავენ  როგორც  უზენაეს  მსაჯულს  და  სამყაროსა  და  ყველა  ხალხის  მბრძანებელს. აღარ  არსებობს  ამაზე  უმაღლესი  ინსტანცია, რომელსაც  შეგიძლია  მიმართო  ამ  საკითხით. მიუხედავად  იმისა, რომ  ქვეყნიურ  სასამართლოებში  გაჭირვებულთა  და  ჩაგრულთა  თხოვნები  ხშირად  უყურადღებოდ  რჩება, მტკიცედ  გვწამს, რომ  არსებობს  სამართლიანი  უმაღლესი  სამსჯავრო  ჩვენი  უფლისა, რომელიც  ყოველთვის  დაეხმარება  ყველას, ვისაც  სჭირდება  მისი  მფარველობა.

ხანდახან  შეიძლება  უსამართლობის  მსხვერპლი  გახდე, მაგრამ  გარკვეულ  შემთხვევებში  თავად  შეგვიძლია  მოვიქცეთ  უსამართლოდ  და  ამით  ვნახოთ  სარგებელი. 81-ე  ფსალმუნში  თითოეული  ჩვენგანი  მოიპოვებს  გაგებასა  და  სიბრძნეს, მიუხედავად  იმისა, თუ  რომელ  ჯგუფს  ვეკუთვნით: დაჩაგრულებსა  თუ  მჩაგვრელებს. ღმერთი  ზრუნავს  უსამართლო  მსაჯულებზეც, რადგან  მათ  უწოდებს  შვილებს  და  სურს, რომ  თავიანთი  ცხოვრება  შეცვალონ  უკეთესობისკენ (იხ. ფსალმ. 81:6). ამიტომ  იმედი  მჩაგრელთათვისაც  კი  არსებობს, თუკი  საშუალებას  მისცემენ  უფალს, შეცვალოს  მათი  გულები.