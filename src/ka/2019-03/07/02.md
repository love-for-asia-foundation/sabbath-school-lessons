---
title: მარიამის საგალობელი
date: 11/08/2019
---

წარმოიდგინეთ ასეთი სურათი: გაბრიელ ანგელოზმა აუწყა მარიამს, რომ იგი უნდა გამხდარიყო უზენაესის ძის - იესოს დედა. არავის არაფერს ეუბნება, იგი ისე მიდის თავისი ნათესავის - ელისაბედის მოსანახულებლად, რომელიც, მიუხედავად თავისი ხანდაზმული ასაკისა, ასევე ორსულად არის. სულიწმიდით აღვსილი ელისაბედი, მარიამის საიდუმლოს იგებს მანამ, სანამ ის რაიმეს მოუთხრობს მას და ორივენი ერთად ხარობენ ღვთის დაპირებებითა და წყალობით.

`წაიკითხეთ ლუკ. 1:46-55. ყურადღება მიაქციეთ: მარიამი ღმერთს მადლობას უხდის არა მხოლოდ იმის გამო, რაც უშუალოდ მას ეხება ("ვინაიდან დიდი საქმე მიყო ძლიერმა და წმიდაა სახელი მისი"; ლუკ. 1:49), არამედ იმითვისაც, რომ ღმერთი ზრუნავს მთელ ისრაელიანებზე. რატომ არ უნდა ვფიქრობდეთ მხოლოდ საკუთარ თავზე, როცა თაყვანს ვცემთ ღმერთს და განვადიდებთ მას?`

ეს არაჩვეულებრივი საგალობელი კარგად მოერგებოდა ფსალმუნებს ან ებრაელი წინასწარმეტყველების წერილებს. მარიამი აღვსილია გაოცებისა და ღვთისადმი მადლიერების გრძნობით. ნათელია, იგი საკუთარ ცხოვრებაში ხედავდა მის საქმეებს, ასევე იცოდა ღვთის ჩანაფიქრის აღსრულების შესახებ თავის ხალხთან და მთლიანობაში კაცობრიობასთან დაკავშირებით.

მაგრამ მარიამისთვის ღმერთი არა მხოლოდ ძლიერი და ქების ღირსია, ასევე მოწყალეცაა და განსაკუთრებული მზრუნველობით ეკიდება თავმდაბლებს, ჩაგრულ და გაჭირვებულ ადამიანებს. მის საგალობელში შემდეგი სიტყვებია: "ტახტებიდან გადმოყარა ძლიერნი და აამაღლა თავმდაბალნი; მშიერნი სიკეთით აღავსო და მდიდარნი ხელცარიელი გაუშვა" (ლუკ. 1:52,53).

იესო ქრისტეს მიწიერი ცხოვრების დასაწყისშივე იგი წარმოგვიდგება როგორც მმართველი (იხ. ლუკ. 1:43), მაგრამ სხვაგვარი სამეფოს მმართველი. მრავალი კომენტატორი აღნიშნავს: ღვთის სამეფო, რომლის დასამყარებლადაც იესო მოვიდა, უნდა გამხდარიყო "ამოტრიალებული სამეფო", ანუ სამეფო კარდინალურად განსხვავებული ფასეულობებით და პრინციპებით ამქვეყნიურ სამეფოებთან შედარებით. ქრისტეს სამეფოს აღწერის მიხედვით, წუთისოფლის ძლევამოსილი და მდიდარი ადამიანები მის საზოგადოებაში დაბალ საფეხურზე არიან, ხოლო ღატაკნი და ჩაგრულნი - გათავისუფლებულები, "სიკეთით აღვსილნი" და ამაღლებულები.

`რამდენად შეესაბამება ეკლესია მარიამის მიერ აღწერილი "ამოტრიალებული სამეფოს" მოდელს? როგორ შეგვიძლია ამ იდეალის რეალიზება ისე, რომ თავი ავარიდოთ უსამართლო დამოკიდებულებას იმ მდიდარი და ზეგავლენიანი ადამიანების მიმართ, რომლებმაც ასევე მიიღეს ქრისტეს სიყვარული?`
