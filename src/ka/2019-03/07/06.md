---
title: ქრისტეს ჯვარი
date: 15/08/2019
---

ის გარემოება, რომ ჩვენი ღმერთი ხედავს და იგებს ღატაკთა და ჩაგრულთა ღაღადს, გვამშვიდებს რთულ პერიოდში. გვაოგნებს, რომ უფალმა იესო ქრისტემ განიცადა მთელი სამყაროს სისასტიკე, შევიწროება და უსამართლობა. მიუხედავად მთელი თანაგრძნობისა და სიკეთისა, რომლითაც აღსავსე იყო ქრისტეს ცხოვრება და მსახურება, მისი სიკვდილი მოვიდა სიძულვილის, შურისა და უსამართლობის შედეგად.

გეთსიმანიის ბაღში მხსნელის ლოცვის მომენტიდან და თავის სიკვდილამდე იესომ გადაიტანა დაცინვა, მასხრად აგდება და საშინელი წამება. ტკივილი ძლიერდებოდა ტანჯულის უდანაშაულობით, სისპეტაკითა და სიკეთით: "არამედ წარმოიცარიელა თავი და მიიღო მონის ხატება, გახდა კაცთა მსგავსი და შესახედაობით კაცს დაემსგავსა. დაიმდაბლა თავი და მორჩილი გახდა თვით სიკვდილამდე, ჯვარცმით სიკვდილამდე" (ფილიპ. 2:7,8). ხსნის ისტორიის პრიზმის მეშვეობით ვხედავთ ქრისტეს მიერ ჩვენ გამო გაღებული მსხვერპლის სიდიადეს, მაგრამ არ უნდა დაგვავიწყდეს სისასტიკე იმ უსამართლო ტანჯვებისა, რომლებიც მან განიცადა.

`წაიკითხეთ ეს. 53:3-6. რა მოუვიდა იესოს: უდანაშაულო მსხვერპლს დამნაშავეთათვის? როგორ გვეხმარება ეს ნაწყვეტი გავაცნობიეროთ, თუ რისი გადატანა მოუწია ქრისტეს ჩვენს გადასარჩენად?`

ქრისტეში ღმერთმა იცის, თუ რას ნიშნავს იყო ბოროტებისა და უდანაშაულობის მსხვერპლი. თუკი უდანაშაულო ადამიანის მოკვლა ბოროტმოქმედებაა, მაშინ ღმერთის მოკვლა უფრო მეტია, ვიდრე ბოროტმოქმედება. ღმერთი იმდენად დაგვემსგავსა ჩვენს შემუსრულ და სავალალო მდგომარეობაში, რომ მიზეზი არ გვაქვს ეჭვი გვეპარებოდეს მის თანაგრძნობასა და ერთგულებაში: "ვინაიდან ისეთი მღვდელმთავარი როდი გვყავს, რომ ვერ შეძლოს თანაგვიგრძნოს ჩვენს უძლურებებში, არამედ ჩვენსავით გამოცდილი ყველაფერში, გარდა ცოდვისა" (ებრ. 4:15). ჩვენი ღმერთის ხასიათის რა საოცარი გამოცხადებაა! შეძლებს თუ არა ჩვენი გონება ოდესმე ბოლომდე გააცნობიეროს ღმერთის შესახებ ის კეთილი უწყება, რომლის სიმბოლოსაც წარმოადგენს ჯვარი?

`რატომ უნდა იდოს ჩვენი მისიის საფუძველში იესო ქრისტეს მსხვერპლი როგორც შემნაცვლებელი, განსაკუთრებით გაჭირვებულთათვის უწყებაში?`
