---
title: იესო და გაჭირვებულები
date: 10/08/2019
---

<h3 class="ka_geo"> გამოსაკვლევად შემოთავაზებული ბიბლიური მუხლები: </h3> ლუკ. 1:46-55; 4:16-21; 7:18-23; მათ. 12:15-21; მათ. 21:12-16; მარკ. 11:15-19; ეს. 53:3-6.

> <p>სამახსოვრო მუხლი: </p>
> "უფლის სულია ჩემზე, ვინაიდან მან მცხო გლახაკთა სახარებლად, მომავლინა გულშემუსვრილთა განსაკურნებლად, ტყვეთათვის თავისუფლების და ბრმათათვის თვალის ახელის გამოსაცხადებლად, ჩაგრულთა გასათავისუფლებლად, უფლის შეწყალების წლის გამოსაცხადებლად" (ლუკ. 4:18,19).

იესო დედამიწაზე მოვიდა, რათა გვიჩვენოს, როგორია ღმერთი. მან ადამიანებს გაუცხადა ღმერთი თავისი სწავლების, მსხვერპლის, ცხოვრებისა და უბრალო ადამიანების მიმართ დამოკიდებულების მეშვეობით. მისი საქმეები ადამიანებზე გარდამქმნელ ზეგავლენას ახდენდა.

მესიის მსახურების ამ ასპექტს წინასწარმეტყველებდნენ ძველი აღთქმის წინასწარმეტყველები, ქრისტეს დედა _ მარიამი და თავად მაცხოვარიც, როცა თავისი მისია ჩამოაყალიბა პირველ ჩაწერილ ქადაგებაში (იხ. ლუკ. 4). გარდა ამისა, როცა სახარების ავტორები ყვებოდნენ ქრისტეს ცხოვრების შესახებ, ისინი ხშირად გამოიყენებდნენ ძველი აღთქმის წინასწარმეტყველების ენას, რათა აეხსნათ მისი საქმეები, მათ შორის თანაგრძნობა ღატაკთა და ჩაგრულთა მიმართ.

თუმცა რელიგიურმა ლიდერებმა იესო ქრისტე აღიქვეს როგორც საფრთხე და ამ გარემოებამ საშინელი და სასტიკი ქმედებისაკენ უბიძგათ. მათ შეიპყრეს იესო, უსამართლოდ გაასამართლეს და ჯვარს აცვეს. ღმერთმა იესო ქრისტეს სახით საკუთარ თავზე გამოსცადა უსამართლობა და ქრისტეს სიკვდილმა გამოავლინა ამ ბოროტების მთელი საშინელება. მაგრამ უფალმა თავისი აღდგომით გაიმარჯვა, მოგვანიჭა სიცოცხლე, წყალობა და ხსნა.