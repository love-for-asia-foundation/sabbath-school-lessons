---
title: იესოს მისია
date: 12/08/2019
---

მიუხედავად იმისა, გათვალისწინებული იყო თუ არა იმ დღის საკითხავში ეს ნაწყვეტი თუ იესომ განზრახ მოძებნა შესაბამისი მუხლები გრაგნილში (იხ. ეს. 61:1,2), რომელიც წასაკითხად მიაწოდეს, მოცემული მუხლები შემთხვევით როდი დაედო საფუძვლად მის საჯარო პირველ ქადაგებას. შემთხვევითი როდია ასევე ისიც, რომ ლუკ. 4:16-21 -ში იესოს ქადაგების ხსენებით ლუკა თხრობას იწყებს ქრისტეს საზოგადოებრივი მსახურების შესახებ.

იესომ თითქოს დაიჭირა მარიამის საგალობლის მოტივი "ამოტრიალებული სამეფოს" შესახებ და თავის მსახურებაში დაიწყო მისი ხორცშესხმა. ესაიას წინასწარმეტყველებას უნდა განემარტა ქრისტეს აწმყო და მომავალი ქმედებები. გარდა ამისა, ეს იყო კიდევ ერთი საშუალება გამოეხატა ის, რაც მარიამმა აღწერა ოცდაათი წლის წინ. ღატაკნი და ჩაგრულნი დგანან კეთილი უწყების ცენტრში, რომელიც იესომ მოუტანა მათ.

ეს. 61 -ის ეს მუხლები იესომ გამოაცხადა, როგორც საკუთარი ქმედებების გეგმა. მისი მსახურება და მისია ერთდროულად უნდა გამხდარიყო სულიერიც და პრაქტიკულიც და მან აჩვენა, რომ სულიერი და პრაქტიკული არ არის განცალკევებული ცნებები, როგორც ხანდახან გვეჩვენება. ქრისტესთვის და მისი მოწაფეებისთვის ადამიანებზე პრაქტიკულად ზრუნვა სულიერი მზრუნველობის განუყოფელი ნაწილია.

`წაიკითხეთ და შეადარეთ ლუკ. 4:16-21 და 7:18-23. თქვენი აზრით, რატომ უპასუხა იესომ ასე? როგორ უპასუხებდით თქვენ მსგავს შეკითხვას ქრისტეს ღვთაებრივი ბუნებისა და მისიის შესახებ?`

როცა იესომ სახარების გასავრცელებლად გააგზავნა თავისი მოწაფეები, მისცა დავალება, რომელიც ასევე შეესაბამებოდა ამ მისიას. მოწაფეებს უნდა ეუწყებინათ, რომ "მოახლოებულია ცათა სასუფეველი" (მათ. 10:7), ასევე შეესრულებინათ ქრისტეს შემდეგი მითითებები: "სნეულნი განკურნეთ, მკვდრები აღადგინეთ, კეთროვანნი განწმიდეთ, ეშმაკები განდევნეთ. უსასყიდლოდ მიგიღიათ და უსასყიდლოდვე გაეცით" (მათ. 10:8). ქრისტეს სახელით მათი მსახურება იყო მისი მსახურებისა და იმ სამეფოს ფასეულობებისა და პრინციპების ასახვა და განსახიერება, სადაც იესო ადამიანებს ეპატიჟებოდა. მოწაფეები ასევე უნდა გაერთიანებულიყვნენ იესოსთან მისი მისიის შესრულებაში, წამოეყენებინათ დაცემულნი და გზააბნეულნი.

`როგორ შეგვიძლია შევინარჩუნოთ ბალანსი ქველმოქმედების მსახურებასა და გზააბნეული წუთისოფლისთვის სამი ანგელოზის უწყების ქადაგებას შორის? რატომ არის, რომ ყველაფერი, რასაც ვაკეთებთ, ასეა თუ ისე, დაკავშირებულია "აწმყო დროისთვის ჭეშმარიტების" უწყებასთან?`
