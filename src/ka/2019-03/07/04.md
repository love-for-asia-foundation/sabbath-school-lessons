---
title: იესო კურნავს
date: 13/08/2019
---

სახარებაში ბევრი ისტორიაა ჩაწერილი ქრისტეს სასწაულების შესახებ, განსაკუთრებით კი განკურნებების შესახებ. როგორც ესაიამ იწინასწარმეტყველა, იესო კურნავდა ბრმებს, კოჭლებს და ათავისუფლებდა მათ, ვინც წლების განმავლობაში სნეულებისა და ტანჯვის მონობაში იმყოფებოდა (იხ. მარკ. 5:24-34; იოან. 5:1-15). გარდა ამისა, უფალი კურნავდა კეთროვანებს არა მხოლოდ სიტყვით, არამედ შეხებითაც, თუმცა ისინი "უწმინდურად" ითვლებოდნენ. ქრისტე დევნიდა ეშმაკებს, რომლებიც ადამიანთა გონებასა და სხეულს იპყრობდნენ და მკვდრებსაც კი აღადგენდა.

შეგვიძლია ვივარაუდოთ, რომ ეს სასწაულები ძალიან ბევრ ადამიანს იზიდავდა, რაც კარგ მოწმობას წარმოადგენდა მის ძალასა და ხელმწიფებაში დაეჭვებულთა და კრიტიკოსთათვის. მაგრამ ყოველთვის ასე როდი იყო. იესო ხშირად უკრძალავდა განკურნებულ ადამიანს მოეთხრო თავისი განკურნების შესახებ. მართალია განკურნებული ადამიანები ხშირად ვერ არხერხებდნენ საიდუმლოდ შეენახა მათი განკურნების ამბავი, მაგრამ ქრისტე ცდილობდა ეჩვენებინა, რომ მისი სასწაულები არ არის სანახაობა, არამედ რაღაც უფრო მეტად მნიშვნელოვანი. ქრისტეს მთავარ მიზანს წარმოადგენდა ადამიანთათვის ხსნის მინიჭება.

იესო განკურნების სასწაულის მოხდენისას გამოხატავდა თავის თანაგრძნობას. მაგალითად, მანამ, სანამ მათე გვამცნობს, თუ როგორ დააპურა ქრისტემ ხუთი ათასი ადამიანი, იგი წერს: "გამოვიდა და, უამრავი ხალხი რომ დაინახა, შეებრალა ისინი და განკურნა მათი სნეულები" (მათ. 14:14). იესო გრძნობდა ამ ადამიანთა ტკივილს და ყველაფერს აკეთებდა, რაც შეეძლო, რათა დახმარებოდა მათ და განეკურნა ისინი.

`წაიკითხეთ ესაიას წინასწარმეტყველება მათ. 12:15-21-ში. როგორ მიუთითებენ ესაია და მათე იმაზე, რომ იესო აკეთებდა რაღაც უფრო მეტს, ვიდრე უბრალოდ იმ სნეულთა განკურნებაა, რომელთა რიცხვიც ასეულებს აღწევდა?`

"ქრისტეს ყოველი სასწაული მისი ღვთიურობის ნიშანი იყო. იგი ასრულებდა იმას, რაც ნაწინასწარმეტყველები იყო მესიის შესახებ, მაგრამ ფარისევლები მისი მოწყალების საქმეებს მუდმივ შეურაცხყოფად ღებულობდნენ. იუდეველთა მთავრები გულგრილად უყურებდნენ ადამიანთა ტანჯვას. ბევრ შემთხვევაში, მწუხარება, რომლის შემსუბუქებასაც ქრისტე ცდილობდა, მათი ეგოიზმითა და ჩაგვრით იყო გამოწვეული და ამიტომ მისი სასწაულები საყვედურებად იქცეოდა მათთვის" (ქრისტე - წუთისოფლის იმედი, გვ. 406).

ქრისტეს განკურნების სასწაულები თანაგრძნობის გამოვლინება იყო. მაგრამ ყველა შემთხვევაში ეს ხდებოდა იმ მიზნით, რომ ადამიანი მიეყვანა საუკუნო სიცოცხლესთან (იხ. იოან. 17:3).
