---
title: სამეფოს პრიორიტეტები
date: 15/09/2019
---

იესო ქრისტეს სწავლებასა და ახალი აღთქმის ავტორთა წერილებში გასაგებადაა ნათქვამი, რომ ღვთის სამეფოს ფასეულობები და პრიორიტეტები განსხვავდება თანამედროვე სამყაროში არსებულისგან.

`წაიკითხეთ მათ. 6:25-33. რა დარწმუნებულობას ვპოვებთ ამ ტექსტებში და როგორ უნდა ზემოქმედებდეს იგი ჩვენს პრიორიტეტებზე?`

იესო ასწავლიდა: "განა სული საზრდოზე მეტი არ არის და სხეული - სამოსელზე?" (მათ. 6:25). რა თქმა უნდა, ეს ნივთები მნიშვნელოვანია, მაგრამ ისინი უნდა განვიხილოთ ღვთის სამეფოს ფონზე. ეს ნიშნავს იმას, რომ სწორად უნდა აღვმართოთ ცხოვრებისეული პრიორიტეტები. როცა ბიბლია მოგვიწოდებს ვიზრუნოთ სხვა ადამიანებზე, მაშინ ეს მოწოდება ჩვენთვის პრიორიტეტულ მნიშვნელობას იძენს, რადგან გვსურს მივბაძოთ ქრისტეს. იდეალში, ეს გვეხმარება ნაკლებად გავამახვილოთ ყურადღება საკუთარ თავზე და მეტად - სხვებზე.

პრიორიტეტების ეს განსაკუთრებული ნაკრები ასევე ცვლის ჩვენს დამოკიდებულებას ძალაუფლების მქონეთა მიმართ. წმიდა წერილი ქრისტიანებს ასწავლის პატივი სცენ სახელმწიფო ორგანოებს და შეძლებისდაგვარად, ყველაფერში დაემორჩილონ (იხ. რომ. 13:1-7). თუმცა უნდა გვახსოვდეს, რომ შეიძლება მოხდეს ისე, რომ მოგვიწიოს პეტრე მოციქულის სიტყვების გამეორება: "ღმერთს უფრო მეტად უნდა ვემორჩილებოდეთ, ვიდრე ადამიანებს" (საქმე. 5:29). როცა მაცხოვარი პასუხობდა ხელმწიფების მორჩილებასთან დაკავშირებულ შეკითხვას, მან თქვა: "მიეცით კეისრისა  კეისარსა და ღვთისა - ღმერთს!" (მათ. 22:21).

ადამიანები, რომელთაც გააჩნიათ გარკვეული ძალაუფლება, ხშირად მიმართავენ მუქარას ან ძალადობას, რათა შეინარჩუნონ იგი. იესო ქრისტეს ცხოვრების მაგალითზე ვხედავთ, რომ ცხოვრების სამართლიანი სტილი ბოროტების წინაშე არ ნიშნავს პასიურობას. მაგალითად, როცა ელენ უაითი მიმოიხილავდა მონობის საკითხს ამერიკაში, იგი წერდა: "როცა ადამიანთა კანონები ეწინააღმდეგება ღვთის სიტყვასა და რჯულს, უნდა დავემორჩილოთ უკანასკნელს, როგორიც არ უნდა იყოს შედეგი. არ უნდა დავემორჩილოთ ჩვენი ქვეყნის კანონს, რომელიც ითხოვს მონა ჩავაბაროთ თავის მეპატრონეს, მაგრამ ამ კანონის დარღვევის გამო მოგვიწევს პასუხისგება. ადამიანი შეუძლებელია იყოს ვინმეს საკუთრება. მისი მეპატრონე ღმერთია, ხოლო ადამიანი ვერ მიიკუთვნებს ღვთის ხელთა ნამოქმედარს" (მოწმობანი ეკლესიისთვის, ტ. 1, გვ. 201, 202).

`სად არის საზღვარი ხელისუფების მორჩილებასა და იმ ადამიანის დაცვას შორის, ვინც დესპოტიზმის მსხვერპლად იქცა?` 