---
title: თანაგრძნობის დაბლაგვებული გრძნობები
date: 16/09/2019
---

რაკი ამ წუთისოფლის უსიამოვნებებს უფლებას არ ვაძლევთ ჩაახშონ ჩვენი კეთილი განზრახვები, ალბათ მრავალი ჩვენგანი უფრო მეტის გაკეთებას ისურვებდა, რათა გაეუმჯობესებინა ტანჯულ ადამიანთა მდგომარეობა. არსებობს წესდებათა და ქმედებათა რიგი, რომელიც დაგვეხმარება პოზიტიური რეაქცია გვქონდეს ადამიანთა საჭიროებების მიმართ.

**თანაგრძნობა.** სხვისი ტკივილის შეგრძნება და გაცნობიერება არის ქმედებისკენ გადადგმული პირველი ნაბიჯი. აუცილებელია შევინარჩუნოთ და განვავითაროთ ჩვენი აღქმა სხვისი ტანჯვის მიმართ. დღეს ადამიანები საუბრობენ "თანაგრძნობის დაბლაგვებული გრძნობების" შესახებ, რადგან ჩვენს ცხოვრებაში ხომ იმდენი უბედურება და ტრაგედიაა, რომ ადამიანები უკვე დაიღალნენ იმ შემთხვევებისგან, რომლებიც ითხოვენ მათგან ემოციურ და ფინანსურ ხარჯებს. მხსნელმა კარგად იცოდა მის გარშემო არსებული ტკივილისა და ბოროტების შესახებ, მაგრამ, მიუხედავად ამისა, არ დაუკარგავს თანაგრძნობის უნარი. ასე უნდა იყოს ჩვენს ცხოვრებაშიც.

**სწავლება.** რადგან მრავალი სიტუაცია, დაკავშირებული უსამართლობასა და სიღარიბესთან, ძალიან რთულია, ძალიან მნიშვნელოვანია მოვუსმინოთ და გავიგოთ, თუ რით შეგვიძლია დავეხმაროთ მსგავს შემთხვევაში. ბევრი მაგალითი არსებობს იმისა, როცა გსურს დაეხმარო, მაგრამ შენი კეთილი განზრახვით მხოლოდ ართულებ მდგომარეობას. თუმცა ეს არ წარმოადგენს უმოქმედობის მიზეზს, მაგრამ დახმარების აღმოსაჩენად უნდა ვეძებოთ მისაღები საშუალებები.

**ლოცვა.** როცა პრობლემის წინაშე აღვმოჩნდებით, ვცდილობთ მაშინვე ვიმოქმედოთ. მაგრამ ბიბლია გვახსენებს, რომ ლოცვა ისეთივე პრაქტიკული ქმედებაა, რაც სხვა რამ. შეგვიძლია გაჭირვებულთა და ჩაგრულთა ცხოვრება შევცვალოთ უკეთესობისკენ, თუკი ვილოცებთ მათთვის და ძალაუფლების მქონეთათვის (იხ. 1ტიმ. 2:1,2). გარდა ამისა, ლოცვაში აუცილებლად უნდა ვითხოვოთ ღვთის ხელმძღვანელობა, რათა საუკეთესო სახით შევძლოთ მათი დახმარება (იხ. იგავ. 2:7,8).

**მოლოდინი.** ტანჯვის შესამსუბუქებელ მსახურებაში არსებობს კიდევ ერთი მნიშვნელოვანი ელემენტი: სოციალური, პოლიტიკური და პირადი გარემოებების გათვალისწინებით სწორი მოლოდინის არსებობა. ჩვენი ამოცანა იმაში მდგომარეობს, რომ ადამიანებს წარვუდგინოთ არჩევანი და შესაძლებლობები, რომლებიც, წინააღმდეგ შემთხვევაში, მათ არ ექნებოდათ. ხანდახან შეიძლება იმედი გაგვიცრუოს იმან, თუ როგორ იყენებენ ადამიანები ამ საშუალებებს, მაგრამ პატივს უნდა ვცემდეთ მათ არჩევანს. რა საქმესაც არ უნდა ვასრულებდეთ გაჭირვებულთა მიმართ მსახურებაში, უნდა ვიხელმძღვანელოთ ასეთი პრინციპებით: "ამიტომ, ყველაფერში, როგორც გინდათ, რომ მოგექცნენ ადამიანები, თქვენც ისევე მოექეცით მათ" (მათ. 7:12).

`წაიკითხეთ იაკ. 1:5-8. რა როლს უნდა თამაშობდეს ლოცვა ქრისტიანულ ცხოვრებაში? იაკ. 2:15,16-ის თანახმად, პირადად ჩვენ რა შეგვიძლია გავაკეთოთ მათთვის, ვისთვისაც ვლოცულობთ?`