---
title: გულუხვობა
date: 17/09/2019
---

"სიხარულით გამცემი უყვარს ღმერთს" (2კორ. 9:7). გულუხვობა ქრისტიანული ცხოვრების მნიშვნელოვანი ასპექტია. თუმცა წმიდა წერილს საშუალება უნდა მივცეთ, რომ გამოსცადოს მსხვერპლშეწირვის ჩვენი უნარი, მაგრამ გულუხვობა უფრო მეტია, ვიდრე ამა თუ იმ საქმის უბრალო მატერიალური მხარდაჭერა.

გულუხვობა ერთ-ერთი უდიდესი ცხოვრებისეული პრინციპია და "უფლის მოშიშთა" მთავარი თვისება, რაც არაერთგზის აღინიშნა 111-ე ფსალმუნში: "კარგია კაცი მოწყალე და გამსესხებელი - გამართულად ილაპარაკებს სამართალში" (ფსალმ. 111:5).

`რა არის ნათქვამი შემდეგ ტექსტებში გაჭირვებულთა მიმართ გულუხვობის შესახებ? ლევ. 25:35-37; ფსალმ. 118:36; 2კორ. 8:12-15; 1იოან. 3:16-18; 1ტიმ. 6:17-19.`

პავლე თავის ახალაღთქმისეულ წერილებში ხშირად ამახვილებდა ყურადღებას ღვთის დიდსულოვნებასა და გულუხვობაზე, რის შესახებაც კარგად მოწმობს იესოს მსხვერპლი. მისი სიკვდილი გვანიჭებს იმედს და აღგვძრავს ვიცხოვროთ სხვების მიმართ ისე, რომ გამოვავლინოთ გულუხვობა: "რათა შენი თანაზიარება რწმენაში ქმედითი იყოს შეცნობისას ყოველი სიკეთისა, რომელიც თქვენშია, ქრისტესათვის" (ფილ. 1:6).

გულუხვობა არის ცხოვრებისეული თვისება, რომელიც გულისხმობს დიდსულოვნებას, გაბედულებასა და სხვებზე ზრუნვას. ჩვენს პირად ცხოვრებაში, საზოგადოებასა თუ კულტურაში მრავალი ფაქტორი ყურადღებას გვამახვილებინებს საკუთარ თავზე და ვცდილობთ რაც შეიძლება მეტი მოვიხვეჭოთ ჩვენთვის. მოდით გულწრფელნი ვიყოთ: ჩვენი უმრავლესობა, მიუხედავად გარემოებისა, მიდრეკილია, პირველ რიგში, იზრუნოს საკუთარ თავზე.

თუკი გაგვაჩნია ცოცხალი რწმენა, მაშინ იგი მიგვიყვანს თვითუარყოფამდე. ჩვენი რწმენა დაგვეხმარება შევხედოთ წუთისოფელს და მასში მცხოვრებ ადამიანებს უფლის თვალებით და აღძრას ჩვენში სხვების დახმარების სწრაფვა.

საქველმოქმედო ფონდები და ორგანიზაციები თავიანთ მოქმედებაში ეყრდნობიან ადამიანთა გულუხვობას. ასეთი გულუხვობა იზომება და გააჩნია პრაქტიკული ხასიათი. მაგრამ დიდი შესაწირავები სულაც არ მოწმობს გულუხვი სულის არსებობაზე (იხ. მარკ. 12:41-44). გამღები ცხოვრება გაცილებით უფრო ფასეულია, ვიდრე რაიმე სახის შესაწირავი. ყველაფერში, რასაც ვაკეთებთ, უნდა განვავითაროთ გულუხვობა. ადამიანთა უმრავლესობას არ ახასიათებს ეს თვისება. ეს მადლით მიღებული ძღვენია, რომელიც აქტიურად და მიზანმიმართულად უნდა გამოვიყენოთ ცხოვრებაში, მიუხედავად ჩვენი ცოდვილი, ეგოისტური ბუნების დაპირისპირებისა.

`კიდევ როგორ შეგვიძლია გამოვხატოთ გულუხვობა, გარდა შესაწირავებისა?`
