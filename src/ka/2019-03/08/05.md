---
title: მდიდარი და ლაზარე
date: 21/08/2019
---

იგავში მდიდარსა და ლაზარეზე (იხ. ლუკ. 16:19-31) იესო ერთმანეთს უპირისპირებს ორი ადამიანის ცხოვრებას - მდიდარსა და მეტად გაჭირვებულ კაცთა ცხოვრებას. იმ დროს არ არსებობდა მოძრაობა "წითელი ჯვარი", საქველმოქმედო სადილები და ჰუმანიტარული დახმარებები, ამიტომ მოწყალების თხოვნა მდიდარ ადამიანთა ჭიშკრებთან ბუნებრივ მოვლენად ითვლებოდა. წესით, მდიდრებს უნდა გამოეხატათ გულმოწყალება და გაეცათ თავიანთი ქონების სულ მცირე ნაწილი მაინც, რათა შეემსუბუქებინათ გაჭირვებულთა ტანჯვა. მაგრამ ამ ისტორიაში მდიდარი კაცი "სრულიად გულგრილი იყო თავისი გაჭირვებული ძმის მიმართ" (ე. უაითი. ქრისტეს იგავები, გვ. 261).

`შეადარეთ ლუკ. 16:19-31 და ლუკ. 12:13-21. რით ჰგავს ეს ისტორიები ერთმანეთს, რით განსხვავდება ერთმანეთისგან და რას გვასწავლის ისინი?`

ამ ორ ისტორიაში არ არსებობს რაიმე მოწმობა იმისა, რომ ამ ადამიანებმა ქონება უსამართლო გზით მოიპოვეს. შესაძლებელია, ორივე ბეჯითად შრომობდა, დაკავებული იყო სამეურნეო საქმიანობით და ღმერთმა აკურთხა ისინი. მაგრამ რაღაც შეიცვალა მათ დამოკიდებულებაში ცხოვრების, ღმერთის, ფულისა და სხვა საგნების მიმართ და ეს მარადისობის ფასად დაუჯდათ.

მდიდარი კაცისა და ლაზარეს ისტორია მოწმობს, რომ არჩევანი, რომელსაც ვაკეთებთ ამ წუთისოფელში, განსაზღვრავს ჩვენს მომავალს. რა რეაქციაც გვაქვს მათ მიმართ, ვინც დახმარებას გვთხოვს, ამით მჟღავნდება ჩვენი პრიორიტეტები. როგორც აბრაამი მიუთითებს ტანჯვაში მყოფ მდიდარს, წმიდა წერილი გვთავაზობს ხელმძღვანელობას, რომელიც საკმარისია საუკეთესო არჩევანის გასაკეთებლად: "მათ ჰყავთ მოსე და წინასწარმეტყველნი. იმათ უსმინონ" (ლუკ. 16:29).

იესო ასწავლიდა, რომ სიმდიდრის ცდუნებამ შეიძლება ყურადღება გადაგვატანინოს მისი სასუფევლიდან და სხვა ადამიანთა საჭიროებისგან და მიგვიყვანოს ეგოიზმთან და თავდაჯერებულობასთან. მან მოგვიწოდა უწინარეს ვეძიოთ ღვთის სასუფეველი და გავუზიაროთ ჩვენთვის მონიჭებული კურთხევები გარშემომყოფებს, განსაკუთრებით კი  - გაჭირვებულებს.

`როგორიც არ უნდა იყოს ჩვენი მატერიალური მდგომარეობა, როგორ უნდა დავიცვათ სიფრთხილე, რათა ფულს არ მივცეთ საშუალება დაბინდოს ჩვენი ხედვა და დაგვავიწყოს მთავარი?`
