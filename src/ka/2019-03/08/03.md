---
title: ბოროტებაზე სიკეთით გამარჯვება
date: 19/08/2019
---

როცა განვიხილავთ ქრისტეს სწავლებას, უნდა გავითვალისწინოთ სტატუსი ადამიანებისა, რომლებთანაც იგი საუბრობდა და მათი ცხოვრებისეული გარემოებები. იქ, სადაც მხსნელი ატარებდა მსახურებას, იგი შემოიკრებდა დიდ რაოდენობას ადამიანებისა, რომლებიც სხვადასხვა მხარის წარმომადგენლები იყვნენ (იხ. მათ. 4:25; 5:1). მათი უმრავლესობა უბრალო ფენის ადამიანი იყო, რომლებიც რომის იმპერიის უღელქვეშ ცხოვრობდნენ, მაგრამ ასევე იყვნენ იუდეველი მთავრები და რელიგიური ლიდერები. უბრალო ადამიანთა ცხოვრებისეული პირობები უკიდურესად მძიმე იყო. მათი ცხოვრება დამძიმებული იყო გადამეტებული გადასახადებითა და რელიგიური მოთხოვნებით.

როდესაც ამ ადამიანებს მოძღვრავდა, მაცხოვარმა შესთავაზა მათ საშუალება ეცხოვრათ კარგად, ღირსეულად და მხნედ მიუხედავად ცხოვრებისეული გარემოებებისა. ერთ-ერთ მაგალითს ვპოულობთ მათ. 5:38-48-ში. აქ მოცემული მითითებები - "მეორეც [ლოყაც] მიუშვირე", "სამოსელიც თან გაატანე" და "ორზე გაჰყევი" - დიდი ხანია გაცრეცილ გამონათქვამებად იქცა. მაგრამ, თუკი დავუფიქრდებით, მათი დახმარებით ქრისტეს სურს გვასწავლოს სწორი ურთიერთობა და ქცევა.

იესოს მიერ აღწერილი შემთხვევები მისი მრავალი მსმენელისთვის პირადი გამოცდილება იყო. ისინი ხშირად იყვნენ თავიანთი ბატონების ან მფლობელების მხრიდან არასამართლიანი თავდასხმების მსხვერპლი. ხშირად იფლობოდნენ ვალებში და კარგავდნენ ქონებას, რომელიც კრედიტორებს მიჰქონდა. ხშირად უწევდათ მოეთმინათ რომაელი მეომრების მხრიდან ძალადობა. იესო ადამიანებს ასწავლიდა სწორი რეაქცია ჰქონოდათ ასეთ შემთხვევებში, მჩაგვრელებს მოპყრობოდნენ უკეთესად, ვიდრე ამას იმსახურებდნენ ისინი, ამგვარად კი შეენარჩუნებინათ ადამიანური სახე. იმ დროს, როცა მჩაგვრელები ცდილობდნენ დაემყარებინათ თავიანთი ძალაუფლება, ადამიანებს ყოველთვის ჰქონდათ არჩევანის თავისუფლება, თუ რა რეაქცია ჰქონოდათ ამ გარემოებებზე. როცა ძალადობას დიდსულოვნებით პასუხობდნენ, ამით ამსხვრევდნენ შევიწროებისა და უსამართლობის ბოროტებას.

`შეადრეთ მათ. 5:38-48 და რომ. 12:20,21. როგორ შეგვიძლია დავიცვათ ეს რადიკალური პრინციპები ჩვენს ცხოვრებაში?`

`იესომ მოკლედ ჩამოაყალიბა "ოქროს წესში" "რჯულისა და წინასწარმეტყველების" (ძველი აღთქმის ყველა წმიდა წიგნის) ძირითადი აზრი: "ამიტომ, ყველაფერში, როგორც გინდათ, რომ მოგექცნენ ადამიანები, თქვენც ისევე მოექეცით მათ" (მათ. 7:12). როგორ შეგიძლიათ შეასრულოთ ქრისტეს ეს განკარგულება?`
