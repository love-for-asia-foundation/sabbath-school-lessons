---
title: კეთილი სამარიელი
date: 20/08/2019
---

`წაიკითხეთ ლუკ. 10:25-27. რჯულის მცოდნემ, რომელმაც შეკითხვა დაუსვა იესოს, შესთავაზა ძველი აღთქმის მცნებების სტანდარტული შეჯამება ღვთისთვის მოსაწონ ცხოვრებასთან დაკავშირებით. როგორ არის დაკავშირებული ერთმანეთთან ეს ორი ბრძანება?`

როცა ქრისტეს შეკითხვას უსვამდნენ, მისი პასუხი ხშირად არ ემთხვეოდა იმას, რისი გაგონებაც ადამიანს სურდა. იმ დროის მრავალმა რელიგიურმა ლიდერმა ბევრი დრო და ძალისხმევა დახარჯა, რათა გაერკვია საზღვრები მცნებისა: "შეიყვარე მოყვასი შენი, როგორც თავი შენი" (ლევ. 19:18).

მაცხოვარს სურდა თავისი მოწაფეებისთვის გაეხსნა უფრო ღრმა აზრი "მოყვასის" ცნებისა, მოუწოდებდა შეეყვარებინათ არა მხოლოდ თავისი ახლობლები და მეზობლები, არამედ სიკეთე ეკეთებინათ ყველასთვის: "მე კი გეუბნებით: გიყვარდეთ თქვენი მტრები, დალოცეთ თქვენი მაწყევრები, სიკეთე უყავით თქვენს მოძულეებს და ილოცეთ მათთვის, ვინც თქვენ გავიწროებთ და გდევნით. რათა იყოთ თქვენი ზეციერი მამის ძენი, ვისაც თავისი მზე ამოჰყავს ბოროტთა და კეთილთა თავზე და წვიმას უგზავნის მართლებსა და უსამართლოებს" (მათ. 5:44,45).

თუმცა რჯულის მცოდნე ცდილობდა გამოეცადა იესო ქრისტე და გადავიდა უფრო ფართოდ მსჯელობის საკითხზე: "ვინ არის ჩემი მოყვასი?" (ლუკ. 10:29). მაგალითისთვის იესომ მოყვა იგავი კეთილ სამარიელზე, მაგრამ რჯულის მცოდნის შეკითხვაზე საბოლოო პასუხი მდგომარეობდა არა "მოყვასის" ცნების განსაზღვრაში. ამის ნაცვლად, იესომ, ფაქტობრივად, თქვა: "წადი და იყავი მოყვასი ყველასთვის, ვისაც სჭირდება შენი დახმარება" (იხ. ლუკ. 10:36,37).

`წაიკითხეთ ლუკ. 10:30-37. იესო ადარებს სამ პერსონაჟს, რომლებიც გზის პირას ხედავენ ადამიანს, რომელსაც სჭირდება მათი დახმარება. რაზე მიუთითებს მათი განსხვავებული საქციელი?`

იესო ქრისტე თავის სწავლებაში აკრიტიკებდა მათ, ვინც სხვების დასანახად წარმოაჩენდა თავის მოჩვენებით რელიგიურობას, მაგრამ გულგრილად ექცეოდა სხვა ადამიანთა ტანჯვას. "გულმოწყალე სამარიელის მაგალითით ქრისტე თვალსაჩინოდ ხსნის ჭეშმარიტი რელიგიის არსს. იგი ამტკიცებს, რომ რელიგია არ არის დოქტრინები, რწმენის სიმბოლოები და ტრადიციები, არამედ იგი სიყვარულის საქმეებში, მოყვასზე ზრუნვაში და ჭეშმარიტ გულმოწყალებაში ვლინდება" (ე. უაითი. ქრისტეს - წუთისოფლის იმედი, გვ. 497).

იესო თავის იგავში მიუთითებდა ადამიანზე, რომელსაც ვიღაც წარმართად ჩათვლიდა, მაგრამ ამით მას სურდა ეჩვენებინა, თუ რისკენ მოუწოდებს ღმერთი თავის მიმდევრებს. და როცა ჩვენ, როგორც იესოს მსმენელები, მივდივართ მასთან შეკითხვით "როგორ დავიმკვიდრო ცათა სასუფეველი?", ქრისტე გვაძლევს ნათელ მითითებას - იყავი მოყვასი მისთვის, ვისაც სჭირდება შენი დახმარება.
