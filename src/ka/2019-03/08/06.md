---
title: "ერთს ამ ჩემს უმცირეს ძმათაგანს"
date: 22/08/2019
---

კიდევ ერთი შემთხვევა, როცა დასმულ შეკითხვაზე იესოს პასუხმა არ გაამართლა მოლოდინი, აღწერილია მათეს სახარების 24-ე და 25-ე თავებში. მოწაფეები მივიდნენ ქრისტესთან და ჰკითხეს იერუსალიმის ტაძრის დაქცევასთან და მისი დაბრუნების დროსთან დაკავშირებით (იხ. მათ. 24:1-3). მხსნელის პასუხი ამ შეკითხვაზე იყო საფუძვლიანი და ყოვლისმომცველი, ხოლო დასკვნისას იგი კვლავ შეეხო გაჭირვებულ ადამიანთა პრობლემას. ქრისტემ კიდევ ერთხელ გაუსვა ხაზი იმას, რომ როცა დედამიწაზე ვასრულებთ მსახურებას, უნდა გავაკეთოთ ყველაფერი, რათა დავაპუროთ მშივრები, დავარწყულოთ მწყურვალნი, შევიკედლოთ ხიზანი, შევმოსოთ არმქონენი, ვიზრუნოთ სნეულებზე და მოვინახულოთ მსჯავრდებულნი. მან დაარწმუნა ისინი: "რაც გაუკეთეთ ერთს ამ ჩემს უმცირეს ძმათაგანს, მე გამიკეთეთ" (მათ. 25:40). დახმარებაზე უარის გაცხადებისას ქრისტე ამასაც საკუთარ თავთან მიმართებაში აღიქვამს (იხ. მათ. 25:45).

24-ე თავში, როცა იესო პასუხობდა მოწაფეთა შეკითხვებს, მან აღწერა ბოლო დროის ნიშნები და გააფრთხილა, რომ იერუსალიმი დაინგრეოდა. ქრისტემ ასევე ხაზი გაუსვა იმას, რომ აუცილებელია იფხიზლო და იცხოვრო მართალი ცხოვრებით. 25-ე თავის პირველი ნაწილი იწყება გონიერი და უგუნური ქალწულების იგავით, რომელიც მიუთითებს ქრისტეს მოულოდნელი ან გადავადებული დაბრუნებისთვის მომზადების აუცილებლობაზე. სამი მნის შესახებ იგავი გვიბიძგებს უფლის მოლოდინის პერიოდში მართალი და სარგებლიანი ცხოვრებისკენ. და ბოლოს, ცხვრებისა და თხების იგავში სავსებით კონკრეტულად არის ნათქვამი ღვთის ხალხზე დაკისრებული მოვალეობების შესახებ.

`წაიკითხეთ მათ. 25:31-46. რის შესახებ საუბრობს იესო ამ მუხლებში? რატომ არ შეიძლება ეს სიტყვები ჩაითვალოს საქმეებით გადარჩენად? სინამდვილეში რას ნიშნავს გქონდეს გადამრჩენელი რწმენა?`

იესოს მტკიცებულებამ, რომ როცა მოყვასს ვემსახურებით, სინამდვილეში მას ვემსახურებით, უნდა გარდაქმნას ყველა ჩვენი ურთიერთობა და მსოფლშეგრძნება. წარმოიდგინეთ, რომ შეგიძლიათ იესო დაპატიჟოთ სადილზე ან მოინახულოთ საავადმყოფოში ან ციხეში. მან თქვა, რომ ამას ვაკეთებთ, როცა ხალხს ვემსახურებით საზოგადოებაში. რა საოცარ საშუალებას გვთავაზობს დღეს ქრისტე!

`კიდევ ერთხელ ლოცვით წაიკითხეთ მათ. 25:31-46. როგორ გვესმის იდეა იმის შესახებ, რომ იესო საკუთარ თავს აიგივებდა მშივრებთან, გაჭირვებულებთან, პატიმრებთან? რა დიდ პასუხისმგებლობას გვაკისრებს ეს ჩვენ, როგორც მის მიმდევრებს?`
