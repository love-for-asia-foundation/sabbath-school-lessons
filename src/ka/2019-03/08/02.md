---
title: მთაზე წარმოთქმული ქადაგების შესავალი
date: 18/08/2019
---

იესოს ყველაზე გრძელი ქადაგება ან მისი დარიგებების კრებული მთაზე წარმოთქმული ქადაგებაა. ღვთის სასუფეველში ცხოვრების მიმოხილვა, რომელიც მოიცავს სამ თავს, იწყება ე. წ. ნეტარების მცნებების ჩამოყალიბებით.

`წაიკითხეთ მათ. 5:2-16. რა საერთო გააჩნია ადამიანთა ცხრა ჯგუფს, რომელთაც იესო უწოდებს "ნეტართ"?`

ამ სიტყვების სულიერი აზრის მიღმა არ უნდა დაგვრჩეს მათი პრაქტიკული მნიშვნელობაც. იესო საუბრობდა სიღარიბის აღიარებაზე ჩვენში და ჩვენს წუთისოფელში. იგი ასევე საუბრობდა სიმართლეზე (ზოგიერთ თარგმანში "სამართლიანობაზე"), თავმდაბლობაზე, წყალობაზე, მშვიდობასა და გულის სიწმიდეზე. ყურადღება უნდა მივაქციოთ ჩვენს ცხოვრებასა და სამყაროში მომხდარ რეალურ ცვლილებებს, რომლებიც წარმოქმნის საქმეში გამოხატულ ამ თვისებებს. ქრისტემ აღნიშნა ჩამოთვლილი თვისებების პრაქტიკული მხარის მნიშვნელობა და მოუწოდა თავის მოწაფეებს, იყვნენ მარილი და ნათელი წუთისოფელში (იხ. მათ. 5:13-16).

სწორად გამოყენების შემთხვევაში მარილი და ნათელი მნიშვნელოვან ზეგავლენას ახდენს მათი ზემოქმედების ობიექტზე. მარილი პროდუქტს აძლევს გემოს და ასევე იცავს გაფუჭებისაგან. არაჩვეულებრივი სიმბოლოა ჩვენთვის და მაგალითი იმისა, თუ როგორი უნდა იყოს ჩვენი მსახურება ჩვენს გარშემომყოფთათვის. სინათლეც ასევე დევნის სიბნელეს, ააშკარავებს დაბრკოლებებსა და საშიშროებებს, სახლსა თუ ქალაქს უფრო უსაფრთხოს ხდის და გზას უჩვენებს გემებს. იესომ თქვა: "ასევე ანათებდეს თქვენი ნათელი ადამიანთა წინაშე, რათა ხედავდნენ ისინი თქვენს კეთილ საქმეებს და ადიდებდნენ თქვენს მამას, რომელიც ცაშია" (მათ. 5:16).

ორივე სიმბოლო - ნათელი და მარილი, ჩვენ, როგორც ქრისტეს მოწაფეებს, მიგვითითებს ჩვენს მოვალეობაზე დადებითი ზეგავლენა მოვახდინოთ გარშემომყოფებზე. თუ ჩვენს ცხოვრებაში ვნანობთ ჩადენილ ცოდვებს, ვცდილობთ შევინარჩუნოთ გულის სიწმინდე, თვინიერება და მოწყალება, როცა მშვიდობისმყოფელი ვართ ან გვავიწროებენ, სწორედ მაშინ ვართ წუთისოფლის მარილი და ნათელი. ამგვარად, იესო ამ ქადაგებას იწყებს მოწოდებით, რომ მისი სასუფევლის ეს ხანდახან არაპოპულარული ფასეულობები განვახორციელოთ ჩვენს მიწიერ ცხოვრებაში.

`როგორი ასრულებს ჩვენი საკრებულო მარილისა და ნათელის როლს საზოგადოებაში? როგორ გაუმჯობესდა ჩვენი საზოგადოება ეკლესიის მსახურების წყალობით? სხვა მხრივ, თქვენს ეკლესიას რომ შეეწყვიტა ფუნქციონირება, როგორ აისახებოდა ეს თქვენს საზოგადოებაზე?`
