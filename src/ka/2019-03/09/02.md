---
title: ახალი საკრებულო
date: 25/08/2019
---
იესო ქრისტეს ზეცად ამაღლებისა და ორმოცდაათობის დღეს სულიწმიდის გადმოსვლის შემდეგ მორწმუნეთა ჯგუფი სწრაფად გაიზარდა და ადრეული ეკლესია შექმნა. ეს იყო ქრისტეს მიმდევართა ახალი საკრებულო, რომელსაც სათავეში ედგნენ იესოს მოწაფეები. ეს ახალი საკრებულო ყალიბდებოდა იესო ქრისტეს სწავლებისა და მსახურების საფუძველზე, ასევე ეყრდნობოდა ებრაული წერილებისა და მათ წინასწარმეტყველთა მრავალწლიან ისტორიას.

`წაიკითხეთ საქმე. 2:42-47 და 4:32-37. რა საკვანძო ელემენტების გამოყოფა შეგვიძლია ადრეული ეკლესიის აღწერაში?`

როგორც ჩანს, ებრაელმა ხალხმა სრულად მაინც ვერ აღასრულა ღვთის გეგმა და ვერ გახდა სამართლიანი და გულუხვი საზოგადოება, მაგრამ ადრეული ეკლესია დიდი სერიოზულობით მოეკიდა განკარგულებას: "არავინ იქნება შენთან გლახაკი" (რჯლ. 15:4). მათი რწმენის ერთ-ერთ პრაქტიკულ გამოხატულებას წარმოადგენდა მთელი მატერიალური რესურსის განაწილება. გაყიდული მიწისა თუ სახლის ფულიც კი (იხ. საქმე. 4:34-5:2) გამოიყენებოდა ერთმორწმუნეთა საჭიროებებისთვის, ასევე სხვებისთვის კურთხევის მისატანად, განსაკუთრებით კი განკურნების მსახურების მეშვეობით (იხ. საქმე. 3:1-11; 5:12-16).

მიუხედავად ამისა, ეს საზოგადოება არ ყოფილა იდეალური და უნდა მოეგვარებინა წარმოქმნილი პრობლემები. მაგალითად, მორწმუნეთა რიცხვის ზრდასთან ერთად იზრდებოდა ამ რესურსების მართვის პრობლემაც, განსაკუთრებით ქვრივების ყოველდღიური მომსახურების საქმეში (იხ. საქმე. 6:1). მოწაფეებს, რომლებიც ამ ჯგუფის არაფორმალური ლიდერები იყვნენ, უნდოდათ ყურადღება გაემახვილებინათ სახარების ქადაგებაზე. მდგომარეობის მოსაწესრიგებლად, მათ უნდა მოეხდინათ გარკვეული რეორგანიზება.

ამგვარად, აირჩიეს შვიდი ადამიანი, რათა გადაეწყვიტათ საკრებულოს პრაქტიკული საკითხები. ეს იყო ეკლესიაში არსებული სხვადასხვა მსახურებებისა და ნიჭების პირველი აღიარება. ამავდროულად, ამან აჩვენა, თუ რამდენად მნიშვნელოვანია ეკლესიის ცხოვრებისთვის და მოწმობისთვის პრაქტიკული მსახურება. "ადამიანებისთვის, რომლებსაც დაეკისრათ ეხელმძღვანელათ ახლადშექმნილი უფლის ეკლესიისთვის, უნდა გამოეყენებინათ თანაგრძნობისა და სამართლიანობის იგივე პრინციპები, რასაც მოსესა და დავითის დროს იყენებდნენ ღვთის ხალხის მმართველები" (ე. უაითი. მოციქულთა საქმეები, გვ. 95).

`ეცადეთ წარმოიდგინოთ ადრეული ეკლესიის პრაქტიკული ცხოვრება. როგორ შეგვიძლია განვახორციელოთ ეს პრინციპები დღეს?`
