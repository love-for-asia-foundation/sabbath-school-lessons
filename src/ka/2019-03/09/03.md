---
title: ტაბითას მსახურება და დამოწმება
date: 26/08/2019
---
როგორც იესომ იწინასწარმეტყველა, ეკლესიის ზრდასთან ერთად "იერუსალიმში, მთელ იუდეასა და სამარიაში და ქვეყნის კიდემდე" (საქმე. 1:8), ახალმოქცეულები ღებულობდნენ ქრისტეს რწმენას და უერთდებოდნენ მის მსახურებას. მათ შორის იყო ტაბითაც, რომელიც ცნობილი იყო როგორც ქურციკი და ცხოვრობდა იაფოში. ბუნებრივია, იგი სერიოზულად უდგებოდა მაცხოვრის სიტყვებს, რომ როცა გაჭირვებულებს ვმოსავთ, ამით იესო ქრისტეს ვემსახურებით (იხ. მათ. 25:38,40).

`წაიკითხეთ საქმე. 9:36, სადაც დახასიათებულია ტაბითა და მისი მსახურება. როგორ შეიძლება დახასიათდეს თქვენი ცხოვრება და მსახურება ამ მუხლის ანალოგიურად? როგორ გსურთ რომ დაგახასიათონ თქვენ და თქვენი მსახურება?`

როგორც ჩანს, ტაბითას მსახურება იმდენად მიძღვნილი იყო, რომ მას ქრისტეს "მოწაფედ" მიიჩნევდნენ (იხ. საქმე. 9:36), ხოლო ამ გოგონას რწმენა, ენერგია და მზრუნველობა ცნობილი იყო მისი მშობლიური ქალაქის საზღვრებს მიღმაც კი.

პეტრე იაფოსთან ახლოს მდებარე ქალაქ ლიდაში იმყოფებოდა და ტაბითას თანამოქალაქეებმა სთხოვეს მას მისულიყო მათთან ქურციკის მოულოდნელი სიკვდილის გამო (იხ. საქმე. 9:37-41). პეტრეს იაფოში მისვლისას მრავალი ადამიანი გამოეგება. უჩვენებდნენ ტანსაცმელს, რომელსაც ტაბითა უკერავდა მათ და, ეჭვგარეშეა, ძალიან ბევრ ისტორიას უყვებოდნენ, თუ როგორ ეხმარებოდა იგი ყველას.

ის ფაქტი, რომ მაშინ პეტრემ ილოცა ტაბითას შესახებ და მკვდრეთით აღადგინა, რა თქმა უნდა, არ აძლევს სირთულეებისა და პრობლემების გარეშე ცხოვრების გარანტიას მათ, ვინც თავის ცხოვრებას სხვებისადმი მსახურებას უძღვნის. ბოლოს და ბოლოს, ტაბითა სიკვდილის სარეცელზე აღმოჩნდა და მოკვდა, ხოლო სტეფანე, ერთ-ერთი პირველი შვიდი დიაკვნიდან, რომლებიც ეკლესიაში დანიშნეს ქვრივების მომსახურებისთვის, პირველი მოწამე გახდა (იხ. საქმე. 7:54-60). მსახურების ცხოვრება არ არის სწორი და მარტივი გზა; ხანდახან იგი ეკალ-ბარდიანი და რთული გზაცაა.

ამ ისტორიაში ღმერთმა გამოამჟღავნა თავისი სიყვარული და ძალა როგორც ტაბითას ცხოვრებაში, ასევე მის სიკვდილშიც, რამაც უძლიერესი ზეგავლენა იქონია იაფოს მაცხოვრებლებისთვის: "ცნობილი გახდა ეს მთელ იაფოში და მრავალმა იწამა უფალი" (საქმე. 9:42).

`რამდენად შესამჩნევია თქვენი მონაწილეობა სხვა ადამიანების ცხოვრებაში და რამდენად მნიშვნელოვანია თქვენი წვლილი ეკლესიის საქმიანობაში ტაბითას მსახურებასთან შედარებით? თქვენში არსებული რომელი პრაქტიკული ჩვევების გამოყენება შეგიძლიათ სხვებისთვის მსახურებაში (მაგალითად, ტანსაცმლის კერვის ცოდნა)?`
