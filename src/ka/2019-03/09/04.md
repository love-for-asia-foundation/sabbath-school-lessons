---
title: შესაწირავები, როგორც გაზიარების საშუალება
date: 27/08/2019
---
პავლე მოციქულმა ღვთისკენ მოქცევის შემდეგ საკუთარ თავზე აიღო პასუხისმგებლობა წარმართულ სამყაროში მიეტანა სახარება. უფალმა აკურთხა პავლე, მაგრამ მისმა წარმატებამ სერიოზული კამათი გამოიწვია, თუ როგორ შეესაბამება ერთმანეთს ქრისტიანული რწმენის იუდევლური ფესვი და წარმართთა რიცხვიდან ახალმოქცეული ქრისტეს მიმდევრები. იუდეველი და წარმართი ქრისტიანი ლიდერები შეიკრიბნენ იერუსალიმში, რათა ღვთის ხელმძღვანელობით ემსჯელათ ყველა ამ რთულ საკითხზე. შეკრება და მისი შედეგები აღწერილია საქმე. 15-ში.

გალ. 2-ში პავლე აღნიშნავს იერუსალიმის კრებისგან მიღებულ კიდევ ერთ ძალიან მნიშვნელოვან მითითებას წარმართებში მსახურების გასაგრძელებლად: "ოღონდ უნდა გვხსომებოდა ღატაკები, და მეც ამის კეთების მოშურნე ვიყავი" (გალ. 2:10).

და პავლე დაუღალავად ასრულებდა ამ ბრძანებას მთელი თავისი მსახურების განმავლობაში (იხ. საქმე. 20:35). იერუსალიმში ადრეული ეკლესიის მსგავსად, პავლემ გააფართოვა ქრისტიანული საკრებულოს ხედვა, რათა მოეცვა ყველა ერთმორწმუნე.

`წაიკითხეთ 2კორ. 8:7-15. რა კავშირს ხედავს პავლე სახარებასა და გულუხვ შესაწირავებს შორის?`

პავლე ეყრდნობოდა ორ ძველაღთქმისეულ ტექსტს, როცა მორწმუნეებს მოუწოდებდა რთულ გარემოებაში გულუხვობასა და ერთმორწმუნეებზე ზრუნვისკენ. მან შეახსენა, თუ როგორ უხვად აკურთხა ღმერთმა ისრაელიანები, როცა უდაბნოში გამოუგზავნა მანანა. ეს მაგალითი მოციქულმა მოიყვანა ორმხრივი მხარდაჭერისა და საეკლესიო საკრებულოში დახმარების მოდელად (იხ. 2კორ. 8:15). ასევე მან მოიყვანა ციტატა ფსალმ. 111:9-დან: "როგორც სწერია: ‘გაფანტა, ღარიბებს დაურიგა, მისი სიმართლე რჩება საუკუნოდ’" (2კორ. 9:9).

პავლე თავის მკითხველებს მოუწოდებდა გაცნობიერებულად შეეწირათ, რეგულარულად გადაედოთ თავიანთი შემოსავლის ნაწილი, რათა მათი ეკლესიის შემდგომი მონახულებისას  იგი ან ტიტე წაიღებდნენ ამ შესაწირავს იერუსალიმში გაჭირვებული ქრისტიანებისთვის. პავლე გამოიყენებდა ერთი ეკლესიის მაგალითს, რათა სხვა ეკლესიებშიც აღეძრა მსგავსი გულუხვობა. "ამ სამსახურის გამოცდილებით ადიდებენ ღმერთს თქვენს მიერ ქრისტეს სახარების მორჩილი აღიარებისათვის, აგრეთვე ხელგაშლილობისათვის მათთან და ყველასთან თანაზიარებაში" (2კორ. 9:13).

`როგორ უნდა გავანაწილოთ პრიორიტეტები ქველმოქმედებაში, თუკი საშუალება არ გვაქვს შევწიროთ ყოველ საქმესა თუ საჭიროებას?`
