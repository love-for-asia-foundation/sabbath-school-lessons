---
title: მართალი იაკობი
date: 29/08/2019
---

გადმოცემის თანახმად, იაკობი (იესოს ბიძაშვილი ან დეიდაშვილი ან ნახევარძმა) სათავეში ჩაუდგა ადრეულ ეკლესიას და იერუსალიმის კრებას თავმჯდომარეობდა (იხ. საქმე. 15; გალ. 1 და 2). იგი იყო წმიდა წერილში ჩაწერილი იაკობის წერილის ავტორი.

რადგანაც იმ დროში სახელი იაკობი ძალიან იყო გავრცელებული, ეკლესიის ამ ლიდერს მიეცა სახელწოდება "მართალი" (სამართლიანი). იგი ახასიათებდა ბრძენ ლიდერს, რომელიც სათანადო ყურადღებას უთმობდა ღატაკ და ჩაგრულ ადამიანებზე ზრუნვას. იაკობის წერილს, რომელიც პრაქტიკულ ღვთისმოსაობასა და ქრისტეში ბრძნულ ცხოვრებას მიეძღვნა, ხშირად უწოდებენ "ახალაღთქმისეული იგავების წიგნს".

იაკობს სურდა თავისი მკითხველისთვის შეეხსენებინა მნიშვნელოვანი ჭეშმარიტება: "იყავით სიტყვის შემსრულებელნი და არა მხოლოდ მომსმენნი თავის მოსატყუებლად" (იაკ. 1:22). გარდა ამისა, იგი ჩვენს ყურადღებას ამახვილებს იმაზე, რომ ჭეშმარიტი რელიგია, რომელიც ნამდვილად ძვირფასია უფლის თვალში, ყურადღებას ამახვილებს გაჭირვებულთა და ჩაგრულთა დახმარებაზე და უპირისპირდება გარშემომყოფი საზოგადოების გამხრწნელ ზეგავლენას (იხ. იაკ. 1:27).

`წაიკითხეთ იაკ. 2:1-9 და 5:1-5. რამდენად განსხვავდება მდიდრების მიმართ იაკობისა და საზოგადოდ მიღებული დამოკიდებულებები ერთმანეთისგან? რა განსაკუთრებულ მითითებებს გავძლევს იაკობი ეკლესიის წევრებს, თუ როგორ უნდა მოვეპყრათ ღატაკებსა და მდიდრებს საეკლესიო საკრებულოში?`

იაკობი ამტკიცებს, რომ ადამიანებისთვის სიკეთე სურს და ღვთის აურაცხელი კურთხევებიც კი უსარგებლო და უადგილო იქნება, თუკი ეს ადამიანები სიცივითა და შიმშილით იტანჯებიან. საკვებითა და ტანსაცმლით უზრუნველყოფა მათზე ზრუნვის უფრო სასარგებლო გამოხატულება იქნება, ვიდრე ყველა კეთილშობილური გრძნობა და კეთილი სურვილები (იხ. იაკ. 2:14-16). იგი ამას გამოიყენებს ჩვენი რწმენისა და კონკრეტული საქმის ურთიერთქმედების მაგალითად ღმერთთან ურთიერთობის კონტექსტში. ასევე იმეორებს ქრისტეს სწავლების ძირითად იდეას: "შეიყვარე მოყვასი შენი, ვითარცა თავი შენი" (იაკ. 2:8) და გვიჩვენებს, თუ როგორ უნდა დავიცვათ ეს მცნება ყოველდღიურ ცხოვრებაში. ღვთისა და მოყვასის მიმართ მსახურება ჭეშმარიტი რწმენის გამოხატულებაა და მიზნად არ ისახავს  დაიმსახურო ხსნა.

`თქვენთვის ვისთან უფრო ადვილია ურთიერთობა: შეძლებულ ადამიანებთან თუ გაჭირვებულ ადამიანებთან? რატომ? ამასთან დაკავშირებით რა სახის მაგალითი დაგვიტოვა იესომ?`
