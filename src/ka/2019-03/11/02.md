---
title: "როდემდე, უფალო?"
date: 08/09/2019
---

მთელი ბიბლიური ისტორიის განმავლობაში ღვთის ხალხი არაერთხელ მიმართავდა უფალს სათხოვრით გამოქომაგებოდა მათ. ძირითადად, ეს ხდებოდა, როცა ისინი იყვნენ მონობაში ან დევნაში, შევიწროებაში, სიღატაკესა თუ უსამართლო ვითარებაში. ეგვიპტესა და ბაბილონში ებრაელები შეჰღაღადებდნენ ღმერთს, რათა მას დაენახა და გაეგო მათი ტანჯვა და აღედგინა სამართლიანობა. წმიდა წერილში მოყვანილია თვალსაჩინო მაგალითები ღვთის ქმედებებისა, რომლებიც მიმართული იყო მისი ხალხის დახსნისა და აღდგენისკენ. უფალი ასევე შურისძიების გარეშე არ ტოვებდა მათ მჩაგვრელებსა და მტრებს.

მაგრამ გათავისუფლების შემდეგ დამდგარი სიმშვიდე, როგორც წესი, დიდხანს არ გრძელდებოდა, არამედ სხვადასხვა წინასწარმეტყველი აგრძელებდა წინა გათავისუფლების შეხსენებას, როცა უფალი ბოლოს უღებდა ბოროტებას და ათავისუფლებდა ჩაგრულებს. ამავდროულად ეს წინასწარმეტყველები აგრძელებდნენ ღაღადს: "როდემდე, უფალო?" მაგალითად, უფლის ანგელოზი ეკითხებოდა ისრაელიანთა ბაბილონის ტყვეობაში ყოფნის შესახებ: "ცაბაოთ უფალო! როდემდის არ მოიღებ მოწყალებას?" (ზაქ. 1:12).

ფსალმუნთა ავტორები ხშირად ჩიოდნენ იმაზე, რომ უწმიდურები კარგად ცხოვრობენ მაშინ, როცა მართლები ძალადობისა და ექსპლუატაციის მსხვერპლი ხდებიან და სიღატაკეში ცხოვრობენ. მეფსალმუნე არაერთგზის მოუწოდებს ღმერთს გამოექომაგოს, რაკი დარწმუნებულია, რომ თანამედროვე სამყარო არ შეესაბამება იმ იდეალურ ქვეყნიერებას, რომელიც უფალმა შექმნა და სურვილი აქვს კვლავ იხილოს იგი ასეთი. აი, რატომ უბამს მხარს იგი წინასწარმეტყველთა და ყველა ჩაგრულთა გოდებას: "როდემდე, უფალო?" (იხ. ფსალმ. 93:3-7).

განსაკუთრებით რთულია უსამართლობის მოთმენა მათთვის, ვისაც სწამს სამართლიანი ღმერთის, რომელსაც თავისი ხალხისთვის სურს სამართლიანი ცხოვრება. ღვთის შვილები შეუწყნარებელი იქნებიან წუთისოფლის ბოროტების მიმართ და ღვთის მოჩვენებითი უმოქმედობა იქნება შეუწყნარებლობის კიდევ ერთი მიზეზი. აი, რატომ ჟღერს ხანდახან წინასწარმეტყველთა გაოცების შეკითხვები: "როდემდის უნდა ვითხოვდე შველას, უფალო, და არ ისმენდე? შემოგჩიოდე ძალადობის გამო და არ მშველოდე?" (აბაკ. 1:2).

მსგავს ჩივილს ვხედავთ ახალ აღთქმაშიც, სადაც ნათქვამია, რომ მთელი ქმნილება "კვნესის და იტანჯება", სურს ღვთის დახსნა და აღდგენა (იხ. რომ. 8:19-22). გამოცხ. 6:10-ში ღაღადი "ხელმწიფევ, როდემდე?" იმ ადამიანთა ბაგეებიდან ისმის, ვინც გადაიტანა მოწამეობრივი სიკვდილი ღმერთში თავისი რწმენის გამო. და იგივე ღაღადი მოუწოდებს უფალს დაიცვას თავისი ჩაგრული და დევნილი ხალხი.

`წაიკითხეთ ლუკ. 18:1-8. რას ამბობს იესო ღვთის პასუხის შესახებ, როდესაც თავისი ერი არაერთგზის მოუწოდებს და ევედრება ლოცვაში გამოექომაგოს მათ? როგორ არის ეს დაკავშირებული ჩვენს რწმენასთან?`
