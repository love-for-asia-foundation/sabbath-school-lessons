---
title: განსაზღვრული იმედი
date: 09/09/2019
---

რელიგიას ხშირად აკრიტიკებენ იმის გამო, რომ მას მორწმუნეების ყურადღება გადააქვს აქ და ახლა არსებული ცხოვრებისგან საუკეთესო ცხოვრებაზე ზეცაში. საბოლოოდ, ასეთი ადამიანი სცილდება რეალობას და ნაკლები სარგებელი მოაქვს წუთისოფლისთვის და საზოგადოებისთვის. ხანდახან მორწმუნე ადამიანები თავიანთი ქცევით საბაბს იძლევიან ასეთი კრიტიკისთვის, ხანდახან ნერგავენ, ქადაგებენ და პრაქტიკაშიც კი იყენებენ მსგავს დამოკიდებულებას ცხოვრებაში.

მაგრამ, რაც კიდევ უფრო უარესია, ხანდახან ძალაუფლების მქონე ადამიანები გაჭირვებულებსა და ჩაგრულებს ეუბნებიან, რომ შეურიგდნენ თავიანთ ამქვეყნიურ ხვედრს, რადგან შემდეგ, როცა ქრისტე დაბრუნდება, ყველაფერი უკეთესობისკენ შეიცვლება.

ეჭვგარეშეა, ჩვენი ქვეყნიერება გახრწნილი ადგილია და სრულიად ბუნებრივია იოცნებო იმ დროზე, როცა ღმერთი დაამყარებს სამეფოს, სადაც სუფევს სამართლიანობა. იქ აღარ იქნება ტკივილი და უბედურება, არამედ ახლანდელ ქაოსს ჩაანაცვლებს თავისი დიდებული და მართალი სამეფოთი. ბოლოს და ბოლოს, ამ დაპირების გარეშე აღარ გვრჩება იმედი.

იესო წუთისოფლის აღსასრულის შესახებ თავისი ქადაგების პირველ ნაწილში (იხ. მათ. 24 და 25) დაწვრილებით აღწერს გაქცევის საჭიროებას და გვამცნობს კიდეც, რომ "ის დღეები რომ არ შემოკლებულიყო, ვერა ხორციელი ვერ გადარჩებოდა" (მათ. 24:22). მაგრამ ეს უფრო წინასიტყვაობაა, რათა განმარტოს ღვთის დაპირებები. თუკი ყურადღებას მხოლოდ "გაქცევაზე" გავამახვილებთ, როგორც მომავალში არსებული ქრისტიანული იმედის ასპექტზე - ეს ნიშნავს მხედველობიდან გამოგრჩეს იესო ქრისტეს მიერ აღნიშნული მნიშვნელოვანი მომენტები.

`წაიკითხეთ მათ. 24 და 25. ქრისტეს ქადაგების კითხვისას, რომელი მნიშვნელოვანი მომენტები აღნიშნეთ? რა დასკვნებს გამოიტანდით მაცხოვრის მითითებებიდან, თუ როგორ უნდა ვიცხოვროთ მისი დაბრუნების მოლოდინში?`

ჩვენი წარმოდგენა მომავალზე არსებით ზეგავლენას ახდენს იმაზე, თუ როგორ ვცხოვრობთ ახლა. მომავალთან დაკავშირებული ღვთის დაპირებების იმედი მამოძრავებელ ძალას უნდა წარმოადგენდეს ძლიერი სულიერი ცხოვრებისთვის.

`როგორ შეუძლია და უნდა ახდენდეს ზეგავლენას ჩვენს ცხოვრებაზე იესოს დაბრუნების იმედი და დაპირება, განსაკუთრებით გაჭირვებულთა დახმარების შესახებ საუბრის კონტექსტში?`