---
title: აღარ იქნება ცრემლი და ტკივილი
date: 12/09/2019
---

`წაიკითხეთ გამოცხ. 21:1-5; 22:1-5 და ეცადეთ წარმოიდგინოთ ცხოვრება, რომელიც აღწერილია ამ ტექსტებში. რატომ არის თქვენთვის ასეთი რთული წარმოიდგინოთ ცხოვრება ცოდვის, სიკვდილის, ტკივილისა და ცრემლის გარეშე?`

ცოდვის აღმოფხვრის შემდეგ ბიბლიაში აღწერილი ჩვენი ცხოვრება, ეჭვგარეშეა, საოცარი და დიდებული იქნება. ძლივს თუ წარმოვიდგენთ, რა გველის იქ. თუკი ეს სასტიკი სამყარო არის ერთადერთი რამ, რაც ვიცით, მაშინ ძალიან რთული წარმოსადგენია ცხოვრება ტკივილისა და ტანჯვის, სიკვდილისა და შიშის, უსამართლობისა და სიღატაკის გარეშე.

გარდა ამისა, ამ აღწერაში ვხედავთ პირად შეხებას: "მოსწმედს ყველა ცრემლს მათი თვალებიდან" (გამოცხ. 21:4). ღვთის თანაგრძნობა ტანჯულთა მიმართ მთელი კაცობრიობის ისტორიის განმავლობაში კულმინაციას აღწევს ამ ერთადერთ წინადადებაში. იგი არა მხოლოდ ათავისუფლებს ტანჯვისგან, არამედ თავად სწმედს მათ ცრემლს.

ცოდვილი ცხოვრებისგან და უსამართლობისგან ნაგვემი და ნაიარევი ხალხისთვის, გამოცხადების წიგნში ვხედავთ განკურნების პროცესს. როცა იოანე აღწერს სიცოცხლის ხეს, იგი განმარტავს, რომ "ხის ფოთლები ხალხთა განსაკურნავადაა" (გამოცხ. 22:2). ღვთის გეგმა სამყაროს აღდგენის შესახებ გულისხმობს თითოეული ჩვენგანის აღდგენასა და განკურნებას.

ახლა კი, მივუძღვენით რა ჩვენი ცხოვრება ქრისტეს, ვემსახუროთ იმით, რომ დავეხმაროთ გაჭირვებულებს, რაოდენ უმნიშვნელოც არ უნდა იყოს ეს. კეთილი სიტყვები, თბილი საჭმელი, ტანსაცმელი, სამედიცინო დახმარება - რასაც არ უნდა ვაკეთებდეთ, უნდა ვაკეთოთ იმავე სიყვარულით, როგორიც ქრისტემ გამოგვიცხადა დედამიწაზე თავისი მსახურების დროს.

მიუხედავად ჩვენი ძალისხმევისა, რა თქმა უნდა, ქვეყნიერება უფრო მეტად და მეტად გაუარესდება. იესომ იცოდა ეს, მაგრამ ეს ჭეშმარიტება ხელს არ უშლიდა სხვებისადმი მსახურებაში. ამან არც ჩვენ არ უნდა შეგვაჩეროს ჩვენს მსახურებაში.