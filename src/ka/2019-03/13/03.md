---
title: ნარჩომის მსახურება
date: 23/09/2019
---

ნარჩომის საზოგადოდ მიღებული განმარტება, რომლის შესახებაც ნათქვამია ბიბლიურ წინასწარმეტყველებაში, ჩაწერილია გამოცხ. 12:17-ში: "რომლებიც იცავენ ღვთის მცნებებს და რომელთაც აქვთ იესოს მოწმობა" (იხ., აგრეთვე, გამოცხ. 14:12). წმიდა წერილში ეს დამახასიათებელი თვისებები აღნიშნავს ღვთის ხალხს დედამიწის ისტორიის უკანასკნელ პერიოდში. მაგრამ ბიბლიურ ისტორიებში შეგვიძლია ვიპოვოთ მაგალითები იმისა, თუ როგორ მოქმედებს და ემსახურება ეს ნარჩომი სხვებს.

`ამასთან დაკავშირებით აღსანიშნავია მოსეს მაგალითი. წაიკითხეთ გამ. 32:1-14. რომელი საერთო თვისებები შეიძლება აღმოვაჩინოთ, როდესაც ერთმანეთს ვადარებთ ამ ნაწყვეტში აღწერილ მოსეს ხასიათსა  და გამოცხ. 12:17-ში აღწერილი ნარჩომის განსაკუთრებულობებს?`

როცა ღმერთი განრისხდა ისრაელიანებზე, აცნობა რომ გაანადგურებდა მათ და მოსეს და მის ოჯახს გადასცემდა აბრაამისთვის მიცემულ დაპირებებს იმის შესახებ, რომ მისი შთამომავლობა გადაიქცევა დიდებულ ერად (იხ. გამ. 32:10).

მაგრამ მოსეს ეს არ უნდოდა. ამის ნაცვლად მან გაბედა შეწინააღმდეგებოდა ღმერთს და შეეთავაზებინა, რომ უფლის მრისხანე ქმედებები უარყოფითად აისახება მის რეპუტაციაზე სხვა ერებს შორის (იხ. გამ. 32:11-13). მოსე კიდევ უფრო შორს მიდის და ხდება ქომაგი, რაკი არწმუნებს ღმერთს, რომ არ გაანადგუროს ხალხი.

სირთულეების დაძლევით მიჰყავდა მას ეს ხალხი უდაბნოში. ისინი გამუდმებით დრტვინავდნენ და კამათობდნენ იმ წუთიდან მოყოლებული, რაც მოსემ ისინი გაათავისუფლა. მიუხედავად ამისა, მოსე ეუბნება უფალს: "და ახლა, თუ შეუნდობ მათ ცოდვას, შეუნდე, და თუ არა, ამომშალე მეც შენი წიგნიდან, შენ რომ დაწერე" (გამ. 32:32). მოსე მზად არის უარყოს მარადისობა, რათა გადაარჩინოს ისინი, ვისაც გაუზიარა თავისი გზა.

გამოქომაგების რა საოცარი მაგალითია მათ გამო, ვინც ამას არ იმსახურებს! ხსნის გეგმის რა ძლიერი სიმბოლოა!

"სად გაქრა მოსეს გაუბედაობა, როცა ისრაელს შუამდგომლობას უწევდა! უდიდესმა გაბედულებამ შეცვალა იგი მათ მიმართ იმ დიდი სიყვარულისა და ერთგულების გამო, ვისაც უფლის იარაღად მყოფმა, ასეთი დიდი ამაგი დასდო. უფალმა უსმინა მის ვედრებას და უპასუხა მის თავგანწირულ ლოცვას. ღმერთმა გამოცადა თავისი მსახური; გამოცადა მისი სიყვარული ამ გზააბნეული და უმადური ხალხის მიმართ და მოსემაც შესანიშნავად გაუძლო ამ გამოცდას. ისრაელისადმი მისი ასეთი ერთგულება არ იყო ეგოისტური გრძნობებიდან გამომდინარე. ღვთის რჩეული ერის კეთილდღეობა მისთვის უფრო ძვირფასი იყო, ვიდრე მისი პირადი ავტორიტეტი და უპირატესობა - გამხდარიყო მრავალრიცხოვანი ერის მამა. უზენაესს ესიამოვნა მოსეს ასეთი ერთგულება, სისადავე, პატიოსნება და მას, როგორც უკვე გამოცდილ, ერთგულ მწყემსს, უდიდესი საპასუხისმგებლო საქმე დააკისრა - წასძღოლოდა თავის ხალხს აღთქმული მიწისაკენ" (ე. უაითი. პატრიარქები და წინასწარმეტყველები, გვ. 319).

`რას გვეუბნება ეს იმის შესახებ, თუ როგორ უნდა ვექცეოდეთ ჩვენს წრეში არსებულ უძლურ ადამიანებს?`