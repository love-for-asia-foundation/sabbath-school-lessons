---
title: მადლი ეკლესიის შიგნით
date: 25/09/2019
---

ღმერთი მიგვითითებს იობზე და ღვთისადმი მის ერთგულებაზე, როგორც უზენაესის გზების სიკეთის და ცოდვილ კაცობრიობის მიმართ მისი დამოკიდებულების  მოწმობაზე (იხ. იობ. 1:8). ღმერთი უშვებს, რომ მისი რეპუტაცია დამოკიდებული იყოს დედამიწაზე არსებული მისი ხალხის ცხოვრებაზე. მაგრამ პავლე გვიჩვენებს, რომ ეს რწმენა ცალკეული "წმიდების" მონაპოვარი კი არ არის, არამედ მთელ საეკლესიო საკრებულოს ეკუთვნის: "რათა ახლა ეკლესიის მეშვეობით მთავრობათ და ხელმწიფებათ ეუწყოს ცაში ღვთის მრავალმხრივი სიბრძნე" (ეფეს. 3:10).

`წაიკითხეთ ეფეს. 2:19. თქვენი აზრით, რას გულისხმობს იდეა იმის შესახებ, რომ ეკლესია არის ღვთის ოჯახი? როგორ უნდა ზემოქმედებდეს ეს აღწერა ეკლესიის ორგანიზაციულ მუშაობაზე?`

ნებისმიერ ორგანიზაციაში ჯგუფის დამოკიდებულება თავისი წევრების მიმართ ასახავს ამ საკრებულოს ფუძემდებლურ ფასეულობებს. ეკლესია, როგორც ღვთის ოჯახი, ქრისტეს სხეული და სულიწმიდით გაერთიანებული საზოგადოება, უნდა ცხოვრობდეს მისთვის მიცემული უმაღლესი მოწოდების თანახმად: "ვინაიდან ღმერთი უწესრიგობის კი არ არის, არამედ მშვიდობისაა, როგორც წმიდათა ყველა ეკლესიაში" (1კორ. 14:33).

ღვთის სამართლიანობა, მადლი და სიყვარული უნდა მართავდეს ყველაფერს, რაც ეკლესიის შიგნით ხდება. ადგილობრივი საეკლესიო საკრებულოებიდან მსოფლიო საეკლესიო ორგანიზაციამდე ლიდერები ამ პრინციპებს უნდა იყენებდნენ თავიანთ საქმეში, როდესაც გადაწყვეტილებებს იღებენ და ზრუნავენ "ამ უმცირესთაგანზე" ჩვენი უფლის ეკლესიაში. ამავე პრინციპებით უნდა ვხელმძღვანელობდეთ ჩვენც, როცა ეკლესიის წევრთა შორის დრო და დრო წარმოქმნილი საკამათო საკითხების მოგვარებას ვცდილობთ. თუკი არ შეგვიძლია ღირსეულად და სამართლიანად მოვექცეთ ჩვენს წრეში მყოფ ადამიანებს, განა შევძლებთ ასე მოვექცეთ სხვა ადამიანებს?

როდესაც საეკლესიო ორგანიზაცია მსახურებაზე იყვანს ადამიანებს, უნდა დააფასოს ისინი და არ დაუშვას უსამართლო დამოკიდებულება ეკლესიის წევრების მიმართ. ეკლესია უნდა იქცეს უსაფრთხო ადგილად, სადაც არავინ დაიშურებდა ძალისხმევას სხვების დასაცავად. და როგორც ადრეული ეკლესიის მაგალითზე ვხედავთ, საეკლესიო საკრებულოს წევრები ყოველთვის უნდა იყვნენ მზად დაეხმარონ თავიანთ საეკლესიო ოჯახში მათ, ვისაც ეს სჭირდება.

ქრისტემ ეს პრინციპი წარმოგვიდგინა მცნების სახით, რომლის დაცვაც არა მხოლოდ გარდაქმნის ეკლესიას, არამედ ამ ეკლესიის რწმენის მოწმობად იქცევა სხვა ადამიანებისთვის: "ახალ მცნებას გაძლევთ თქვენ: გიყვარდეთ ერთმანეთი. როგორც მე შეგიყვარეთ თქვენ, თქვენც ისე გიყვარდეთ ერთმანეთი. ჩემი მოწაფეები რომ ხართ, ამით გაიგებენ ყველანი, თუ ერთმანეთის სიყვარული გექნებათ" (იოან. 13:34,35).