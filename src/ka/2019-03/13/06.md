---
title: ერთმანეთის გამხნევება კეთილი საქმეების გასაკეთებლად
date: 26/09/2019
---



უფლისთვის შრომა შეიძლება რთული და თავგზის დამბნევი იყოს, თუნდაც საუკეთესო მოტივაცია, განზრახვა და რწმენა გაგვაჩნდეს იმისა, რომ ღვთის და სიკეთის მხარეს ვართ. ამის მიზეზი არის ჩვენი წუთისოფლის ტანჯვა და ტკივილი. ზუსტად ამიტომ გვჭირდება საეკლესიო საკრებულო. იესომ თავის მოწაფეებთან ერთად ჩამოაყალიბა ასეთი მხარში მდგომი საზოგადოება. იგი იშვიათად აძლევდა ინდივიდუალურ დავალებებს მოწაფეებს. მაგრამ თუ ეს ხდებოდა კიდეც, მალევე იკრიბებოდნენ ერთად, რათა გაეზიარებინათ გამოცდილებები და კვლავ აღვსილიყვნენ ძალითა და გაბედულებით.

`წაიკითხეთ ებრ. 10:23-25. ამ ნაწყვეტში ყველაზე ცნობილი ტექსტია ებრ. 10:25. როგორ გვეხმარება წინა ორი მუხლი უკეთ გავაცნობიეროთ იგი? როგორ შეგვიძლია წავახალისოთ ერთმანეთი "სიყვარულისა და კეთილი საქმეებისათვის"?`

თითქმის ნებისმიერ საქმეში, სადაც ადამიანთა გუნდი შეთანხმებულად მუშაობს, უფრო მეტი წარმატების მიღწევა შეუძლია, ვიდრე თითოეულ მათგანს ცალ-ცალკე. ეს კიდევ ერთხელ შეგვახსენებს იმას, რომ ქრისტეს სხეული არის ეკლესია (იხ. რომ. 12:3-6), სადაც ყველას განსხვავებული, მაგრამ ურთიერთშემავსებელი როლი აკისრია. თუკი თითოეული ჩვენგანი ხარისხიანად შეასრულებს თავის საქმეს, რომელიც ჰარმონიაში იქნება ეკლესიასთან, შეგვიძლია დარწმუნებული ვიყოთ, რომ ჩვენს ცხოვრებასა და მსახურებას მნიშვნელობა ექნება მარადისობისთვის.

და თუმცა ჩვენთვის ძალიან მნიშვნელოვანია დავინახოთ ჩვენი შრომის შედეგები და ვიცოდეთ, რომ სწორად ვიქცევით, მაგრამ თქვენი ზეგავლენა სხვა ადამიანებზე არ არის ყოველთვის ხილული და ეს ღმერთს უნდა მივანდოთ. როცა მივმართავთ ძალისხმევას, რომ შევამციროთ სიღატაკე, დავიცვათ სუსტები და გავათავისუფლოთ ჩაგრულნი, ვხედავთ მხოლოდ მცირე პროგრესს. მაგრამ გვაქვს იმედი, რომ ჩვენი შრომა დაჯილდოვდება გამარჯვებით: "სიკეთის კეთება ნუ მოგვეწყინება, რადგან თავის ჟამს მოვიმკით, თუ არ მოვდუნდებით. ამგვარად, ვიდრე გვაქვს ჟამი, სიკეთე ვაკეთოთ ყველასთვის, უფრო მეტად კი მათთვის, ვინც რწმენით ჩვენიანია" (გალ. 6:9,10 – ბიბლია, 2013 წლის თარგმანი; იხ., აგრეთვე, ებრ. 13:16).

ზუსტად ამიტომ ვართ მოწოდებულნი გავამხნევოთ და შთავაგონოთ ერთმანეთი. ერთგული ქრისტიანის ცხოვრებაში არის სიხარულიც და სირთულეებიც. ჩვენი სამართლიანი ღმერთი და სამართლიანობის დამცველი საკრებულო არის ჩვენი ყველაზე დიდი მხარდაჭერა.

`შესაძლებელია, იცნობთ მათ, ვინც რეგულარულად ამსუბუქებს სხვების ტანჯვას. როგორ შეგიძლიათ გაამხნევოთ ეს ადამიანი ან ადამიანთა ჯგუფი კეთილ საქმეში, რომელსაც ასრულებენ?`