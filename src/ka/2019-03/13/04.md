---
title: სულთა დახსნა
date: 24/09/2019
---



შეიძლება მოგვეჩვენოს, რომ ეკლესიაში არსებული დისკუსიები მიგვითითებს სოციალურ მსახურებასა და მახარობლურ საქმეს შორის, ქველმოქმედებასა და ქადაგებას შორის არჩევანზე. მაგრამ როცა უკეთ ვაცნობიერებთ თითოეულ ამ კონცეფციას და იესო ქრისტეს მსახურებას, ვხედავთ, რომ სახარების ქადაგება და მსახურება სხვების დასახმარებლად, მჭიდროდაა დაკავშირებული.

ელენ უაითი თავის ერთ-ერთ ძალიან ცნობილ გამონათქვამში ამას ასე განმარტავს: "ღვთის ჭეშმარიტებების ქადაგებისას მხოლოდ ქრისტეს მეთოდი მოიტანს ნამდვილ წარმატებას. როცა მხსნელი იმყოფებოდა ადამიანებს შორის, იგი ურთიერთობდა მათთან და სიკეთე სურდა მათთვის. გამოხატავდა თანაგრძნობას. ემსახურებოდა მათ საჭიროებებს და მოიპოვებდა ნდობას. და მხოლოდ ამის შემდეგ ეუბნებოდა მათ: "გამომყევი"…

გაჭირვებულებს სჭირდებათ დახმარება, ავადმყოფებს - მოვლა, დამწუხრებულებს - დამშვიდება, უმეცრებს - სწავლება, გამოუცდელებს - რჩევა-დარიგება. მოწოდებულნი ვართ მოტირალებთან ვიტიროთ და მოხარულებთან ვიხაროთ" (ე. უაითი. განკურნების მსახურება, გვ. 143).

როგორც ვხედავთ, სასუფევლის ორივე ქმედება - სამართლიანობის აღდგენა და სახარების გავრცელება მჭიდროდ არის დაკავშირებული არა მხოლოდ ქრისტეს მსახურებასთან, არამედ მოწაფეებისთვის მიცემულ მის პირველ დავალებასთანაც: "როცა მიხვალთ, იქადაგეთ, რომ მოახლოებულია ცათა სასუფეველი. სნეულნი განკურნეთ, მკვდრები აღადგინეთ, კეთროვანნი განწმიდეთ, ეშმაკები განდევნეთ. უსასყიდლოდ მიგიღიათ და უსასყიდლოდვე გაეცით" (მათ. 10:7,8). ამ ყველაფრიდან გამომდინარე, სხვა ადამიანებამდე სახარების მიტანის ერთ-ერთი საუკეთესო საშუალებაა - ვემსახუროთ მათ საჭიროებებს.

`წაიკითხეთ 1პეტრ. 2:12 და ფილიპ. 2:15. რას ამბობენ პეტრე და პავლე ღვთის ერის მიერ კეთილი საქმეების მოწმობის ძალის შესახებ?`

სახარების გავრცელება აზრს კარგავს, თუკი არ გაგვაჩნია ადამიანების მიმართ სიყვარული. 1იოან. 3:16-18 და იაკ. 2:16 ნათლად მოწმობს: თუკი სახარების პრინციპები არ ხორციელდება მქადაგებლის ცხოვრებაში, მაშინ ასეთი ადამიანის ქადაგებაც უსარგებლოა. მახარობლობა, რომელსაც გააჩნია იმედის, ხსნის, მონანიების, ცვლილებებისა და ღვთის ყოვლისმომცველი სიყვარულის უწყება, არის სამართლიანობის გამოხატულება.

მახარობლობაც და სამართლიანობის სურვილიც მომდინარეობს, როდესაც ვაცნობიერებთ ღვთის სიყვარულს გზააბნეული, დადარდიანებული და განაწყებეული ადამიანების მიმართ. უფლის ზეგავლენით ასეთი სიყვარული გაიზრდება ჩვენს ცხოვრებაში და ჩვენს გულებში. ვხდებით ღვთის თანამემუშაკენი ადამიანებისადმი მსახურებაში, ვაკმაყოფილებთ მათ მოთხოვნილებებსა და ვიყენებთ რესურსს, რომელიც ჩვენმა უფალმა მოგვანდო.

`როგორ დავრწმუნდეთ იმაში, რომ როცა სხვებისთვის კეთილ საქმეებს ვასრულებთ, არ უგულებელვყოფთ კეთილი უწყების ქადაგებას?`