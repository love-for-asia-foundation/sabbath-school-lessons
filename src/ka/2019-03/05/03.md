---
title: ამოსი
date: 29/07/2019
---

“მე  არც  წინასწარმეტყველი  ვარ  და  არც  წინასწარმეტყველის  შვილი; მწყემსი  ვარ  მე  და  ლეღვის  მომკრეფი. წამომიყვანა  უფალმა  ფარიდან  და  მითხრა  უფალმა: წადი, უწინასწარმეტყველე  ჩემს  ერს, ისრაელსო” (ამოს. 7:14,15).

ამოსი  ღიად  აცხადებს  წინასწარმეტყველისთვის  შესაბამისი  პროფესიული  უნარების  არ  ქონის  შესახებ. თუმცა, ისრაელიანთათვის  ღვთის  უწყების  გადაცემისას  იგი  წარმოაჩენს  აშკარა  ნიჭს  მიიპყროს  მსმენელთა  ყურადღება  თავისი  სიტყვებისკენ.

ამოსი  კარგად  ცნობილი  რიტორიკით  იწყებს, როდესაც  ჩამოთვლის  მეზობელ  სახელმწიფოებს - სირიას, ღაზას, ცორს, ედომს, ყამონს  და  მოაბს, ასევე  დაწვრილებით  აღწერს  ამ  ქალაქების  მაცხოვრებელთა  დანაშაულებს, დარღვევებსა  და  ბოროტმოქმედებებს, რის  გამოც  ღმერთი  მათ  დასჯის (იხ. ამოს. 1:3-2:3). არ  არის  რთული  წარმოსადგენი, თუ  როგორ  უხაროდათ  ისრაელიანებს  ღვთის  განაჩენი  თავიანთ  მტრებზე, რადგან  თავად  გახდნენ  ამ  ხალხთა  მრავალი  დანაშაულის  მსხვერპლი.

შემდეგ  ამოსი  სახლს  უახლოვდება  და  აცხადებს  ღვთის  სამსჯავროს  იუდეველებზე - ისრაელიანთა  სამხრეთ  მეზობლებზე. ამოსი  მიუთითებს  მათ  მიერ  ღვთის  უარყოფაზე, მისი  მცნებების  დაუმორჩილებლობასა  და  გარდაუვალ  სასჯელზე (იხ. ამოს. 2:4,5). კვლავ  შეგვიძლია  წარმოვიდგინოთ, თუ  როგორ  უხარია  ჩრდილოეთ  სამეფოს  უწყება, რადგან  ამოსი  მიუთითებს  უახლოესი  მეზობლების  დანაშაულებზე.

შემდეგ  ამოსი  გადადის  თავის  მსმენელზე. დანარჩენ  თავებში  ამოსი  მიუთითებს  ისრაელის  ბოროტ  ქმედებებსა  და  კერპთაყვანისმცემლობაზე, მათ  უსამართლობასა  და  ჯიუტ  დაუმორჩილებლობაზე.

`წაიკითხეთ  ამოს. 3:9-11; 4:1,2; 5:10-15 და 8:4-6. რა  ცოდვების  გამო  აფრთხილებს  წინასწარმეტყველი  ხალხს?`

თუმცა  ამოსი  თავის  სიტყვაში  არ  არის  დიპლომატიური, ხოლო  მისი  გაფრთხილებები  განაჩენს  უფრო  ჰგავს, მაგრამ  მაინც  მისი  წერილი  შეზავებულია  ადამიანთა  თავისი  ღვთისკენ  მოქცევის  რჩევა-დარიგებებით. ეს  კი  ნიშნავს  სამართლიანობის  აღდგენას  და  ხალხში  გაჭირვებულებზე  ზრუნვას: “წყალივით  იდინოს  სამართალმა  და  იყოს  სიმართლე  დაუწყვეტელ  ნაკადულივით” (ამოს. 5:24). ამოსის  წინასწარმეტყველების  უკანასკნელი  რამდენიმე  ტექსტი  მიუთითებს  ღვთის  ერის  მომავალ  აღორძინებაზე (იხ. ამოს. 9:11-15): “მათი  ყველაზე  დიდი  დაცემისა  და  გაჭირვების  პერიოდში  ღმერთი  უგზავნიდა  პატიებისა  და  იმედის  უწყებას” (ე. უაითი. წინასწარმეტყველები  და  მეფეები, გვ. 283).

`არის  თუ  არა  შემთხვევები, როცა  მზად  უნდა  ვიყოთ  ვისაუბროთ  გადაჭრით  და  მკაცრად, რათა  გამოვასწოროთ  შეცდომა? როგორ  გავიგოთ, როდის  არის  საჭირო  მოვმართოთ  ასეთ  სიმკაცრეს  და  როდის - არა?`