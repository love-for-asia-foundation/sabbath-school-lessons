---
title: მიქა
date: 30/07/2019
---


`“ხომ  გეუწყა  შენ, ადამიანო, რა  არის  სიკეთე, და  რას  ითხოვს  შენგან  უფალი? მხოლოდ  სამართლის  ქმნას, და  წყალობის  სიყვარულს; მოწიწებით  სიარულს  უფლის  წინაშე” (მიქ. 6:8). როგორ  შეგიძლიათ  გამოიყენოთ  ეს  სიტყვები  ცხოვრებაში?`

მიქ. 6:8 ერთ-ერთი  ყველაზე  ცნობილი  მუხლია  წმიდა  წერილში. გვიყვარს  მისი  ციტირება  ან  მოსალოც  ბარათებზე  მისი  წარწერა  სხვა  ტექსტებთან  ერთად. მაგრამ  ნამდვილად  გვესმის  თუ  არა  მისი  კონტექსტი  და  ღრმა  შინაარსი?

`წაიკითხეთ  მიქ. 2:8-11 და 3:8-12. ადამიანთა  რომელ  ქმედებებს  გმობდა  მიქა?`

იუდეველი  მეფის  იეხიზკიას  მმართველობის  პერიოდში  ღვთის  ხალხმა  თავის  სულიერ  და  ისტორიულ  დეგრადაციაში  პიკს  მიაღწია. კერპთაყვანისმცემლობამ  და  მისმა  სხვადასხვაგვარი  უზნეო  პრაქტიკებმა  მოიმატა. ამავდროულად, როგორც  იმ  დროის  სხვა  წინასწარმეტყველები  აღნიშნავდნენ, მდიდრები  აგრძელებდნენ  ღარიბთა  ექსპლუატაციასა  და  ძარცვას.

წინასწარმეტყველი  მიქა  მრისხანედ  გმობს  ხალხის  ურჯულოებას. მისი  წიგნის  პირველ  სამ  თავში  გამოხატულია  ღვთის  მწუხარება  და  რისხვა  იმ  ბოროტებასთან  დაკავშირებით, რომელიც  მისმა  ხალხმა  ჩაიდინა, ასევე  აღწერილია  მომავალი  უდიდესი  აოხრება.

მაგრამ  ღმერთმა  არ  უარყო  თავისი  ხალხი. წინასწარმეტყველთა  განმგმირავი  ხმები  და  სასტიკი  გზავნილებიც  კი  მოწმობდა, რომ  ღმერთი  უცვლელად  არის  დაინტერესებული  თავისი  ხალხით. უგზავნიდა  მათ  გაფრთხილებას, რადგან  უყვარდა  და  ზრუნავდა  მათზე. ღმერთს  უნდოდა  ეპატიებინა  მათთვის  და  აღედგინა  ისინი, მისი  რისხვა  ვერ  გაგრძელდებოდა  მარადიულად (იხ. მიქ. 7:18-20).

ზუსტად  ამ  კონტექსტში  გაჟღერდა  ეს  ცნობილი  მოწოდება: ემოქმედათ  სამართლიანად, შეყვარებოდათ  მოწყალების  საქმე, თავმდაბლად  ევლოთ  ღვთის  წინაშე. უბრალოდ  ჟღერს, მაგრამ  ძალიან  რთულია  ცხოვრებაში  გამოიყენო  ეს  პრინციპები, რადგან  როცა  ასე  იქცევი, საზოგადოებაში  შეიძლება  გახდე “თეთრი  ყვავი”. ჩვენს  წუთისოფელში, სადაც  სხვები  ქონებას  უსამართლობის  გზით  იხვეჭენ, მოწყალებას  დასცინიან  და  თავიანთი  სიამაყით  ახშობენ, სურვილი  იმისა, რომ  იცხოვრო  სამართლიანად, გიყვარდეს  მოწყალების  საქმე  და  იარო  მოწიწებით, თქვენგან  სიმამაცესა  და  შეუპოვრობას  მოითხოვს. მაგრამ, როცა  გადაწყვეტილებას  ვიღებთ  დავიცვათ  ეს  პრინციპები, მარტონი  არ  ვართ  ამ  გზაზე, რადგან  ჩვენთან  ღმერთია.

`რა  კავშირია  ამ  სამ  პრინციპს  შორის: იმოქმედო  სამართლიანად, გიყვარდეს  მოწყალება  და  თავმდაბლად  იარო  ღვთის  წინაშე?`