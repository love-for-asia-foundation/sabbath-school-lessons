---
title: ესაია
date: 01/08/2019
---


`წაიკითხეთ  ეს. 1:15-23; 3:13-15 და 5:7,8. რა  რეაქცია  ჰქონდა  წინასწარმეტყველს  იმ  მოვლენებზე, რომლებიც  საზოგადოებაში  მის  გარშემო  ხდებოდა?`

ესაიას  ქადაგების  შესავალი (პირველი  ხუთი  თავი) მკაცრად  აკრიტიკებს  ღვთის  ხალხის  ცხოვრების  სტილს; იქვე  აფრთხილებს  მომავალი  სამსჯავროს  შესახებ, რადგან  ადამიანებმა  უარყვეს  უფალი  და  აგრძელებენ  ცოდვის  ჩადენას. მის  სიტყვებში  მოჩანს  იმედი, რომ  ისინი  კვლავ  მოიქცევიან  უფლისკენ  და  შეცვლიან  თავიანთ  ცხოვრებას  უკეთესობისკენ. მაგრამ, ალბათ, ყველაზე  ძლიერი  ემოცია, რომლითაც  გამსჭვალულია  მისი  სიტყვები, არის  მწუხარება. წინასწარმეტყველი  აცნობიერებს  რა, თუ  ვინ  არის  ღმერთი  და  რაზეა  წამსვლელი  თავისი  ხალხის  გულისთვის, გოდებს  იმაზე, რაც  დაიკარგა, ურიცხვი  რაოდენობა  ტანჯული  ადამიანებისა  და  დარდობს  ღვთის  მომავალი  სამსჯავროს  გამო, რომელიც  ამ  ხალხს  მოელის  ყოველი  ურჯულოების  გამო.

ესაია  იცავს  მსგავს  მოდელს  მთელი  თავისი  წინასწარმეტყველური  მსახურების  განმავლობაში. იგი  მოუწოდებს  ადამიანებს  გაიხსენონ, თუ  რა  გააკეთა  მათთვის  უფალმა. წინასწარმეტყველი  ასევე  სთავაზობს  მათ  იმედს  და  ფარდის  მიღმა  ახედებს, თუ  რისი  გაკეთება  სურს  მათთვის  უფალს  მომავალში. ამგვარად, ახლა  ადამიანები  უნდა  ეძიებდნენ  უფალს, რადგან  მასთან  ურთიერთობების  აღსადგენად  მათ  უნდა  მოინანიონ  შეცდომები  და  თავიანთი  დამოკიდებულება  სხვა  ადამიანების  მიმართ.

58-ე  და 59-ე  თავებში  ესაია  კვლავ  ამახვილებს  ყურადღებას  სამართლიანობის  საკითხზე. იგი  აღწერს  საზოგადოებას, რომელშიც “უკან  დაიხია  სამართალმა  და  შორს  განდგა  სიმართლე, რადგან  წაბორძიკდა  სიმართლე  მოედანზე, და  პატიოსნება  ვეღარ  შემოდის” (ეს. 59:14). თუმცა  იგი  ამტკიცებს, რომ  ღმერთმა  იცის  ამის  შესახებ  და  გადაარჩენს  თავის  ხალხს - “მოვა  მხსნელი” (ეს. 59:20).

ესაიას  მთელი  წიგნის  განმავლობაში  განსაკუთრებული  ყურადღება  ეთმობა  მომავალ  მესიას, რომელიც, საბოლოოდ, აღადგენს  ღვთის  სამეფოს  მიწაზე  და  მოიტანს  სამართლიანობას, მოწყალებას, განკურნებასა  და  აღდგენას.

`წაიკითხეთ  ეს. 9:6,7; 11:1-5; 42:1-7 და 53:4-6. როგორ  ეთანხმება  ეს  წინასწარმეტყველებები  ჩვენს  გაგებას  იესო  ქრისტეს  ცხოვრების, მსახურებისა  და  სიკვდილის  შესახებ? როგორ  გვიმჟღავნებს  ეს  წინასწარმეტყველებები  მისი  წუთისოფელში  მოსვლის  მიზეზს?`