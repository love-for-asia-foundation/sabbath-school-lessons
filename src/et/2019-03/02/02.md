---
title: Jumal, kes kuuleb
date: 07/07/2019
---

„Ma olen tõepoolest näinud oma rahva viletsust Egiptuses: Ma olen kuulnud nende kisendamist sundijate pärast, ja ma olen mures nende kannatuste pärast“ (2Ms 3:7 NIV).

Nelisada aastat on pikk ooteaeg, eriti kui ootamine käib karmineva orjuse tingimustes. Jumal oli lubanud, et Ta tuleb taas oma rahva juurde ja toob nad Egiptusest ära, kuid põlvkond põlvkonna järel möödus, nemad aga suurendasid muudkui oma ebajumalaid teenivate rõhujate jõukust ja mainet ning näis, et Jumal üha vaikib.

Siis ilmutas Jumal ennast ebaharilikul moel. Ta ilmus põlevas põõsas kaugel kõrbes ebatõenäolisele juhile – põgenenud printsile, alandlikule karjasele, kelle nimi oli Mooses. Ta andis tõrkuvale Moosesele töö ning selle esimene osa oli minna tagasi iisraellaste juurde Egiptusesse sõnumiga, et Jumal oli kuulnud ja näinud nende rõhumist – ning et Ta tõesti hoolis. Tegelikult andis see sõnum teada, et Jumal hakkab iisraellaste olukorda pöördeliselt muutma.

`Loe 2Ms 3:16, 17. Miks oli Jumala jaoks tähtis visandada oma plaan nende inimeste ette just sellise erilise sõnumiga? Mis köidab sinu tähelepanu selle Jumala ütluse juures?`

Jumal ei lõpeta siinkohal. Tal on plaan parema maa näol, kuid Ta ei kavatse lasta inimestel laostunult Egiptusest põgeneda. Sadu aastaid olid nad panustanud Egiptuse riigi jõukusesse. Jumal nägi ette vaarao vastupanu, kuid Ta kinnitas Moosesele, et iisraellastele hüvitatakse nende ränga töö aastad: „Ja ma annan sellele rahvale armu egiptlaste silmis, nõnda et te ära minnes ei lähe mitte tühje käsi“ (2Ms 3:21).

Kõigi rõhumisaatate järel oli Jumalal kavas rajada endistest orjadest uutlaadi ühiskond. Ta soovis, et nad elaksid teisiti ja moodustaksid ühiskonna, mis on jätkusuutlik ja elujõuline. Tema plaani kohaselt pidi see uutmoodi ühiskond olema ümberkaudsetele rahvastele näidiseks ja Aabrahami-taoliselt õnnistuseks; õnnistustega, mida nemad Jumalalt said, pidid nad õnnistama kogu maailma.

`Kui oluline on sinu jaoks tõsiasi, et Jumal on Jumal, kes näeb inimeste kannatusi ja kuuleb nende appihüüdeid? Mida see sulle Jumalast räägib? Pea silmas 2Ms 4:31.`