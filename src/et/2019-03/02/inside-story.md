---
title: Misjonilugu
date: 12/07/2019
---

#### Kõvera kaikaga mees

_Loo on kirja pannud Wilson Measapogu._

India külaelanikele valmistas pidevalt muret ligitikkuv tiiger. See metsloom hiilis öösel Indias Andhra Pradesshi osariigi mäenõlvakul asuvasse Gudem Madhavarami, üksildasse külla, kus polnud elektrit.

Külaelanikud, kes sõltusid kitsedest, lehmadest ja härgadest, et toota piima ja kasvatada põllukultuure rikaste maaomanike jaoks, vaatasid meeltheites, kuidas nende kallid loomad ükshaaval ära söödi. Nad palvetasid kaitse saamiseks oma jumalate poole, aga midagi ei juhtunud.

Ühel päeval saabus hobuse seljas külla pikk valge mees kõvera kaikaga. Ta rääkis kohalikku telugu keelt ning külaelanikud vaatasid üksisilmi tema kõverat kaigast. Kui kaigas köhatas, läksid loomad magama. Lõplikult.

Külaelanikud said teada, et see mees oli ameeriklane, nimega dr Theodore R. Flaiz. Ta oli avanud väikese haigla külast 50 kilomeetri kaugusel Nuzvidis ning tööliste väljaõppekooli Narsapurmis, 180 kilomeetri kaugusel. Kui ta oma tööst puhata tahtis, küttis ta nende mägedes metskulte. Ulukiliha annetas ta külaelanikele.

Laupäeviti istus ta külas puu varjus, võttis mantli seljast ja laulis. Kui külaelanikud küsisid, millest ta laulab, seletas ta neile, et ta kummardab Loojat-Jumalat.

„Meie tahame Loojat-Jumalat näha,“ ütlesid külaelanikud.

Valge mees avas musta raamatu ja luges kõva häälega Loojast-Jumalast.

Kui probleem tiigriga paisus, said külavanemad valgelt mehelt lubaduse aidata. Nad sidusid ühe kitse küla keskel puutüve külge. Okste vahele ehitasid nad aluse, kus valge mees sai magada. Sellel ööl sidusid nad köie ta jala külge ja läksid oma hüttidesse sündmusi jälgima.

Ööpimeduses lähenes suur tiiger. Valvavad külaelanikud tõmbasid köiest ja äratasid valge mehe niimoodi üles. Tema pani oma kõvera kaika köhima. Tiiger aga sai ainult haavata ning põgenes. Hiljem tuli tiiger tagasi, teda tulistati ja ta põgenes jälle. Pärast mitut katset sai tiiger surma.

Pärast seda kasvas sõprus dr Faizi ja külaelanike vahel suuremaks ning külla rajati väike seitsmenda päeva adventistide kogudus. Üheks esimeseks uskutulnuks oli noormees, kes oli aidanud siduda kitse puu külge ja pidanud öösel valvet – Sundar Rao, minu isa. Ta ristiti 1955. aastal.

Tänasel päeval on Gudem Madhavaram adventistide küla. Siit on võrsunud 40 pastorit ja piiblitöölist ning palju haridustöötajaid ja meedikuid. Laupäeviti tuleb kogu küla kokku kummardama Loojat-Jumalat.

Wilson Measapogu on Seitsmenda Päeva Adventistide Aasia Lõunaosa Divisjoni täitevsekretär; sellesse divisjoni kuulub India. Dr Theodore R. Flaiz oli arst-misjonär, kes juhtis adventistide üleilmse koguduse meditsiinitööd 1947. aastast kuni pensionile jäämiseni 1966. aastal. Ta suri 1977. aastal 80aastasena.