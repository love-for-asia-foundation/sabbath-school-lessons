---
title: Purunenud maailm
date: 03/07/2019
---

_Kõlbelise_ vabaduse andis Jumal maa peal ainult Aadamale ja Eevale, mitte kellelegi teisele. Nemad olid kõlbelised olevused sedamoodi, kuidas taimed, loomad ja puud iial olla ei saa. Jumal hindas kõlbelist vabadust niivõrd, et Ta lubas oma inimestele võimaluse mittekuuletumiseks. Seda tehes seadis Ta suurema eesmärgi nimel ohtu kõik, mida oli loonud; suuremaks eesmärgiks olid armastusel ja vabal tahtel põhinevad suhted Tema oma inimestega.

Oli aga lammutaja (oli ju kõlbeline vabadus olemas ka inglitel), keegi, kes tahtis Jumala loodud hea ja täieliku maailma nurja ajada ning püüdis selle tegemiseks kasutada Jumala eriloomingut – inimesi. Mao kaudu rääkides seadis kurat küsimärgi alla Jumala pakutu täielikkuse ja külluse (vaata 1Ms 3:1–5). Esmane kiusatus pani inimese himustama enamat, kui Jumal neile andnud oli, pani kahtlema Jumala headuses ja toetuma iseendale.

Selle valiku ja järgneva teoga purustati suhted, mida Jumal oli loodu jaoks lahutamatuna kavandanud. Enam ei tundnud Aadam ja Eeva rõõmu suhtlemisest Loojaga, nagu nad olid kavandatud (vaata 1Ms 3:8–10). Järsku tajusid need kaks inimest, et nad olid alasti ja häbenesid, ning nende suhe teine­teisega muutus peaaegu pöördumatult. Nende suhe kõige muuga maakeral pinguldus ja katkes samuti.

`Loe 1Ms 3:16–19. Mida räägivad need salmid meile muutunud suhetest inimeste ja looduse vahel?`

Patu reaalsuse tõttu muutus elu Aadama, Eeva ja muu loodu jaoks järsku palju raskemaks. Patu tagajärjed on tegelikud, eriti nende mõju inimkonnale ja meie suhetele. Teatud mõttes oleme kaugenenud Jumalast, oma Loojast. See mõjutab mitmeti ka meie perekonda ning suhted kaasinimestega on sageli katsumusrohked. Me maadleme suhtlemisel looduskeskkonnaga ja maailmaga, milles elame. Patust põhjustatud rikutus vaatab vastu meie elu igast küljest ja kogu maailmast.

Kuid Jumala plaan maailma loomisel polnud niisugune. 1Ms 3. peatüki „needmisedki“ anti koos tõotusega, et Jumal valmistab tee selle maailma uueksloomisele ja patu rikutud suhete korda tegemisele. Kuigi meie heitlemine patuga ja selle mõjuga oma elus jätkub, kutsutakse meid üles hoidma silme ees maailma algset headust ning innustatakse elama selle plaani kohaselt, mis Jumalal maailma jaoks oli.