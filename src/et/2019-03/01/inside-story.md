---
title: Misjonilugu
date: 05/07/2019
---

#### Tüdruk palvetas inglite pärast

_Loo on kirja pannud Andrew McChesney Adventmisjonist._

Pühapäeva hommikul lõppes 9aastase Joanne kodus toit otsa.

Isa oli pere juurest lahkunud pärast seda, kui ema hakkas käima USA-s Oregoni osariigis ühes seitsmenda päeva adventistide kirikus. Isa, kes oli koos perega rännanud Ameerika Ühendriikidesse Lõuna-Koreast, ütles selgelt, et ta ei hakka neid aitama.

„Juhul kui valid Jumala, hakaku Jumal teid toitma,“ ütles ta. „Hakaku Jumal teid riietama.“

Ema, kes ei käinud tööl, nuttis ja palvetas sellel pühapäeval oma toas.

Kui saabus lõunasöögi aeg, kaebles Joanne noorem õde haledalt: „Ma olen näljane.“ Temast vanem vend istus kivistunud näoga ja püüdis olla vapper, kuigi oli abitu. Siis tuli Joannele meelde, et nad olid „Onu Arthuri õhtujuttudest“ lugenud lastest, kes palvetasid ja said inglitelt abi.

„Meil tuleb nüüd palvetada!“ hüüatas ta. „Onu Arthuri õhtujuttudes“ öeldakse, et siis, kui palvetame, toovad inglid meile toitu. Palvetame!“

Vend pööritas silmi. Noorem õde kaebas jälle nälga. Joanne ei teadnud, kuidas palvetada.

„Tere Jumal,“ ütles Joanne. „Me oleme tõesti näljased. „Onu Arthuri õhtujuttudes“ öeldakse, et Sina saad saata meile toitu, nii et palun, kas Sa saadaksid meile midagi süüa?“

Lapsed ootasid. Toitu polnud. Tunnid möödusid. Saabus õhtusöögiaeg. Joanne mõtles: „Mida me valesti tegime? Jumal jääb hiljaks!“

Laste näljatunne kasvas. Ema palvetas ja nuttis jätkuvalt oma toas.

Siis ütles Joanne: „Oh ma tean, mida me valesti tegime! Jumal arvab, et me ei usu Temasse, sest me ei ole lauda ära katnud.“

Ta palus nooremal õel tuua köögist metallist söögipulgad. Lapsed katsid laua ja istusid.

„Palun andeks, Jumal,“ palvetas Joanne. „Tegime sellega vist valesti. Saad Sa nüüd meile saata natuke toitu? Oleme valmis!“

Aga midagi ei juhtunud. Lapsed läksid sellel õhtul voodisse pettunute ja näljastena.

Varahommikul ärkasid nad, et kooli minna. Neil polnud hommikuks midagi süüa ega olnud raha, et lõunasööki osta.

„Ära muretse, ema,“ sosistas Joanne. „Ta palvetab ja nutab ikka veel.“

Lapsed avasid välisukse, et majast välja minna, aga tee peal oli ees… suur toitu täis kast.

Õhinaga kutsusid lapsed ema ukse juurde. Ema ei suutnud oma silmi uskuda. Joanne’i rõõm oli ülevoolav.

„Inglid jäid lihtsalt natuke hiljaks!“ ütles ta.

See oli hetk, mil Joanne tundis, et Jumal elab ning Ta kuuleb ja vastab palvetele. Joanne Kim (sündinud Park) on nüüd oma nelja lapse ema. Tema ja ta abikaasa Jon, kes on hambaarst, on misjonärid Mongoolias.

Pärast imet toiduga on Joanne veendunud, et inglid on Koreast.

„Võin teile täna öelda, et inglid on Koreast,“ ütles ta. „Toit, mille nad meile tõid, oli kõik Koreast – kõik, mida oli vaja, et valmistada riisi, kimchit ja merevetikasuppi.“