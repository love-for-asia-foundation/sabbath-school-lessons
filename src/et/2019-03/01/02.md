---
title: "Jumal: pilk loomisele"
date: 30/06/2019
---

See maailm ja kogu siinne elu – meie enda elu ja kõik, mida sellega teeme, iga meie ümber olija elu ja see, kuidas teistega läbi käime, elu üleüldse ja viisid paremini elamiseks – kõige selle alguses on Jumal, „sest tema sees meie elame ja liigume ja oleme“ (Ap 17:28).

Siit algab ka Piibli jutustus: „Alguses lõi Jumal taeva ja maa“ (1Ms 1:1). Tõsiasi, et _Tema_ ütles ja see hakkas olema, osutab võimsusele ja protsessile, mida me ei suuda isegi ette kujutada.

Ometi ei loonud Jumal kuskilt eemalt; Ta oli loomisega väga lähedalt seotud, eriti esimese inimese loomisega (vaata 1Ms 2:7).

`Loe esimeste inimeste loomise lugu 1Ms 1:26–31. Mida olulist see kirjapanek meile Jumalast räägib? Mida olulist see meile inimesest räägib?`

Sageli öeldakse, et looduses veedetud ajal võime Jumala kohta palju õppida – Tema loomingut vaadeldes näha vilksatusi Looja enda iseloomust. Kuid ka siis saame vilksamisi pilku heita sellele, kuidas Jumal maailma lõi, kui vaatame läbi oma arusaama Jumalast. Näiteks, kuna Jumal on korra Jumal, on ju ootuspärane, et leiame korra Tema loomingus. Või kuna me usume, et Jumal on loominguline Jumal, pole meie jaoks üllatav, kui leiame uskumatuid loomingulisi näiteid maailmas, mille Ta tegi.

Samamoodi usume, et Jumal on suhete Jumal, ja seepärast leiame, et suhetel on põhiosa selles, kuidas Jumal maailma kokku liitis. Ta lõi maailma iga osa seotuks muu looduga. Ta lõi loomad kooskõlastatud seosesse. Ta lõi inimesed seotuks Temaga, üksteisega ja kogu muu looduga.

Kuigi meie arusaamine Jumalast on mitmeti piiratud, peaks see, mida Tema iseloomu kohta näeme, panema meid järele mõtlema, milline võiks maailm olla.

`Millist abi maailmast arusaamiseks pakub sulle maailma nägemine Jumala iseloomu peegeldusena, ehkki patu rüüste on väga ilmne?`