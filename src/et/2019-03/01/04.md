---
title: Maa haldajad
date: 02/07/2019
---

Piiblis kirjutatu kohaselt olid Eedeni aed ja vastloodud maakera rikkalikud kohad; elu oli loodud seal õilmitsema ja olema inimestele meelepärane.

Kuid Jumal andis esimesele mehele ja naisele ning kõigile teistele, kes pärast neid tulid, täita oma osa Tema loomistöös. Ilmneb kiiresti – ja mitte ainult Tema loomismeetodist – et Aadmal ja Eeval oli selles uues maailmas eriline seisus.

Aadama esimeseks tööks sai panna nimed loomadele ja lindudele (vaata 1Ms 2:19). Seejärel anti talle teine osa, mida Jumal nimetas õnnistuseks: „Ja Jumal õnnistas neid, ja Jumal ütles neile: „Olge viljakad ja teid saagu palju, täitke maa ja alistage see enestele; ja valitsege kalade üle meres, lindude üle taeva all ja kõigi loomade üle, kes maa peal liiguvad!““ (1Ms 1:28).

`Loe ja võrdle 1Ms 1:28 ja 2:15. Kuidas iseloomustaksid paari lausega inimesele antud tööd?`

Liiga sageli on 1Ms 1:28 kristlikus ajaloos kasutatud justkui loana loodust oma huvides ära kasutada, lausa hävitamiseni välja. Jah, on selge, et maailm loodi inimesele eluks, kasuks ja naudinguks. Kuid inimene on kohustatud 1Ms 2:15 sõnade kohaselt seda „harima ja hoidma“.

Haldamisest rääkides mõtleme sageli kõigepealt rahale, kuid Piibli korralduse kohane maa haldamine oli eeskätt hoole kandmine selle eest, mida Jumal oli loonud ja inimeste kätte usaldanud. Aadamale ja Eevale antud korraldus nägi ette sedagi, et nad jagaksid maad oma lastega ja tulevaste sugupõlvedega. Algne plaan maailma suhtes sedastas, et loodud maailm on jätkuvalt elu, headuse ja ilu allikas kõikide inimeste jaoks, ning Aadama ja Eeva osa selle eest hoolitsemisel oli suur.

Maa on endiselt Issanda oma (vaata Ps 24:1) ja ikka veel nimetatakse meid kõige selle haldajaks, mida Jumal on meile andnud. Ehk saame siitki järeldada, et pattulangenud maailmas on meie majapidaja-vastutus veel suurem.

`Mida tähendab sinu jaoks tänapäeval, pattulangenud maailmas, olla maa haldaja? Kuidas peaks selle kohustuse tajumine mõjutama meie igapäevast elu?`