---
title: Kaks põhjendust hingamispäevaks
date: 15/07/2019
---

`Loe 2Ms 20:8–11 ja 5Ms 5:12–15. Kuidas need neljanda käsu kaks varianti teineteist täiendavad?`

Meelespidamine on tähtis osa suhtest, mida Jumal püüab oma rahvaga taastada – suhtest, mille keskmes on tõsiasi, et Jumal on meie Looja ja Lunastaja. Mõlemad rollid tulevad neljanda käsu kahes variandis esile ning on tihedalt seotud hingamispäeva ja selle pidamisega.

Iisraellased olid tulnud välja maalt, mida valitses nii palju väärjumalaid, seega oli neil esmalt vaja meeles pidada, et õige Jumal on Looja. Hingamispäev oli oluline viis selle õpetamiseks ning reedene lisakogus mannat igal nädalal tõstis hingamispäeva veelgi enam esile ja oli Jumala loova väe võimas näide. 2Ms 20. peatüki neljanda käsu sõnastuses tuleb Jumal selgesti esile just meie Loojana.

5Ms 5. peatüki neljanda käsu tekstis on aga keskmes inimeste vabastamine, päästmine ja lunastamine. Tegemist oli looga, mida iisraellastel tuli püsivalt jutustada; iga hingamispäev andis neile võimaluse seda taas eriliselt meelde tuletada. Esmatasandil oli nende looks tegelik, füüsiline vabastamine Egiptuse orjusest, kuid sedamööda, kuidas nende arusaamine Jumalast ja Tema lunastustööst kasvas, hakkas hingamispäev olema ka nende vaimuliku vabastamise iganädalaseks sümboliks ja tähiseks.

Mõlemad põhjused hingamispäeva pidamiseks pidid taastama Jumala ja Tema rahva vahelise suhte: „Ja ma andsin neile ka oma hingamispäevad kui leppemärgi minu ja nende vahel, et nad teaksid, et mina olen Issand, kes neid pühitseb“ (Hs 20:12). Nagu oleme juba näinud, ei olnud hingamispäev ainult selle rahvagrupi jaoks. Suhte rajamise käigus tuli iisraellastel panna alus uutlaadi ühiskonnale, sellisele, mis oli lahke väljaspool olijate vastu ning õnnistuseks laiale maailmale.

„Sellepärast on Issand, su Jumal, käskinud sind pidada hingamispäeva“ (5Ms 5:15). Kui peame hingamispäeva nii loomise kui ka lunastamise meenutamiseks ja tähistamiseks, siis kasvame jätkuvalt oma suhtlemises nii Issandaga kui ka meie ümber olevate inimestega. Jumal on meie vastu armuline, meil on vaja olla armulised kaasinimeste vastu.

`Kuidas peaks hingamispäeva pidamine tegema meid paremaks, lahkemaks, hoolivamaks ja inimeste suhtes kaastundlikumaks?`