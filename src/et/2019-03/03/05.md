---
title:  Tervenemise päev
date:   17/07/2019
---

Ehkki algne käsitlus hingamispäevast ja selle pidamisest oli avarapilguline ja kaasav, oli hingamispäev selleks ajaks, kui Jeesus maa peale tuli, muutunud paljude usujuhtide jaoks üsna teistsuguseks. Selle asemel, et olla vabaduse ja võrdsuse päev, oli hingamispäevast saanud inimeste tehtud pärimusreeglite ja piirangute päev. Jeesus astus omal ajal niisugustele hoiakutele vastu, eriti seetõttu, et need olid kehtestatud teiste jaoks.

On huvitav, et Tema silmapaistvaimad teod selles vallas olid arvukad hingamispäevased tervendamised. Näib, nagu oleks Jeesus teinud neid imesid meelega hingamispäeval, mitte mõnel teisel päeval, et näidata midagi olulist selle kohta, missugune peaks hingamispäev olema. Nendes lugudes teatas Jeesus sageli, et hingamispäeval on kohane terveks teha, ning sageli kasutasid variserid Tema ütlusi vabandusena, miks Jeesuse tapmist edasi plaanida.

`Loe lugusid Jeesuse hingamispäevastest tervistamistest Mt 12:9–13; Mk 1:21–26; 3:1–6 ja Jh 9:1–16. Mis on kõige olulisem, mida neis lugudes märkasid?`

Jeesus kinnitas, et hingamispäev on oluline. Meil on vaja piire hingamispäeva ümber, et pidada seda eriliseks ning võimaldada sellel iganädalasel ajal kasvatada oma suhet Jumalaga, enda perekonnaga, kogudusega ja kogukonnaga. Kuid hingamispäeva pidamine ärgu olgu isekalt ainult meie jaoks. Jeesus ütles ju: „Hingamispäeval tohib head teha!“ (Mt 12:12).

Paljud koguduseliikmed teevad head tööd kaasinimeste eest hoolitsemisel. Kuid paljud meist tunnevad sedagi, et peaksime kuidagi rohkem aitama. Teame, et Jumal hoolib inimestest, kes on haiget saanud, rõhutud või unarusse jäänud, ja meiegi peaksime neist hoolima. Kuna meil on kästud katkestada hingamispäeval oma tavatöö ning sellega vabastatakse meid nädala pingetest ja antakse meile aega huvituda kaasinimestest, siis on see üks viis õigeks ja aktiivseks hingamispäeva pidamiseks. „Neljanda käsu kohaselt pühendati hingamispäev puhkusele ja jumalateenistusele. Igasugune ilmalik töötegemine peatati, kuid halastuse ja heategevuse teod olid kooskõlas Issanda eesmärgiga… Vaevatutele leevenduse toomine, leinajate lohutamine on armastuse töö, mis austab Jumala püha päeva.“ – Ellen G. White, _Welfare Ministry_, lk 77.

`Mida sina teed hingamispäeval teiste heaks?`