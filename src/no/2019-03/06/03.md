---
title:  Grunn til tilbedelse
date:  05/08/2019
---

I Bibelen oppfordres Guds folk til å tilbe Gud, og det oppgis grunner for det. Vi skal tilbe ham for den han er, det han har gjort og for hans mange egenskaper, blant annet hans godhet, rettferdighet og nåde. Når man husker hvordan Gud er, hva han har gjort for oss (tenk på korset) og hva han vil gjøre, har vi god grunn til å tilbe og prise ham.

`Les 5 Mos 10,17–22; Sal 101,1; Sal 146,5–10; Jes 5,16; Jes 61,11. Hvorfor skal vi tilbe og prise Gud?`

Slike grunner for tilbedelse var ikke noe nytt hos Guds folk. Da israelittene var blitt reddet ved Guds inngripen, tilba de ham med stor iver. For eksempel etter at de ble reddet ut av Egypt og hadde krysset Rødehavet, ledet Moses og Mirjam folket i lovsang til Gud for det de hadde sett og blitt frelst fra (2 Mos 15).

Guds rettferd og barmhjertighet åpenbarte seg i slike hendelser og måtte ikke glemmes. Folket holdt historiene levende ved å gjenfortelle dem jevnlig, og Guds handlinger og rettferd var en inspirasjon til tilbedelse i senere generasjoner. Et eksempel på slik gjenfortelling og tilbedelse står i 5 Mos 10,17–22.

Guds rettferdighet er først og fremst uttrykk for hans natur. «Gud gjør ikke urett, Den veldige fordreier ikke retten» (Job 34,12). Gud er rettferdig og er opptatt av rettferd – og det er en grunn til å tilbe og prise ham.

Vi ser også Guds rettferdighet i hans rettferdige handlinger for sitt folk og for alle fattige og undertrykte. Hans rettferd handler aldri bare om hans karakter. Nei, Bibelen skildrer en Gud som «hørte skriket fra de hjelpeløse» (Job 34,28) og vil rette opp den uretten som er så åpenbar i verden. Dette vil bli fullt ut realisert i Guds endelige dom og når han gjenskaper verden.

`Om det gamle Israel hadde grunn til å prise Herren, har vel vi mye mer grunn til å prise ham, vi som lever etter korset?`