---
title:  Barmhjertighet og troskap
date:  08/08/2019
---

Da noen av de religiøse lederne kritiserte Jesus for at han spiste sammen med «syndere», siterte han profeten Hosea og ba dem om å se i Skriften hva Gud mente da han skrev: «Det er barmhjertighet jeg vil ha, ikke offer» (Matt 9,13, se Hos 6,6).

Vi skal se at Jesus levde et liv i omsorg og tjeneste. Hans omgang med andre, hans helbredelser og mange av lignelsene viste at dette var den beste måten å vise Gud sin troskap på. De religiøse lederne var hans største kritikere, men de var også gjenstand for hard kritikk. Som de religiøse på Jesajas tid trodde de at de hadde et spesielt forhold til Gud i kraft av sine religiøse former, mens de utsuget de fattige og ikke tenkte på de nødstedte. Tilbedelsen og livet var i utakt, og Jesus fordømte hykleriet.

`Les Mark 12,38–40. Virker Jesu ord om at de «eter enker ut av huset» malplassert i listen, eller er det dette han prøver å si? Hvordan ville du forklare hvorfor «de skal få desto hardere dom»?`

Kanskje finner vi Jesu mest skremmende preken (spesielt for religiøse mennesker) i Matt 23. Ikke nok med at han beskrev religionen deres som ikke å hjelpe dem som er dårlig stilt i livet, han regnet slik religion som en ekstra bør. Jesus sa at de med sine handlinger eller mangel på handling og omsorg «stenger himmelriket for menneskene» (Matt 23,13).

Som profetene i GT pekte også Jesus på gapet mellom religiøs praksis og den uretten de godtok og hadde fordel av. «Ve dere, skriftlærde og fariseere, dere hyklere! Dere gir tiende av mynte og anis og karve, men forsømmer det som veier mer i loven: rettferdighet, barmhjertighet og troskap» (Matt 23,23). Jesus tilføyde at religiøs praksis ikke er galt i seg selv, men det kan ikke erstatte rettferdig behandling av andre.

`Hvordan kan vi unngå å tro at det er nok å ha og kjenne sannheten?`