---
title:  Avgudsdyrking og undertrykkelse
date:  04/08/2019
---

Gud førte israelittene ut av Egypt og satte dem stevne på Sinai-fjellet. Der fikk de tibudsloven, deriblant budene om å ikke tilbe andre guder og ikke lage avguder (2 Mos 20,2–6). Til gjengjeld lovte folket å gjøre alt de var blitt befalt og leve som hans folk (2 Mos 24,1–13).

Men så ble Moses på fjellet i nesten seks uker, og folk begynte å lure på hva som var blitt av ham. Aron ga etter og laget en gullkalv som de ofret til, og etterpå satte de «seg ned for å spise og drikke, og så begynte de å more seg» (2 Mos 32,6). Gud og Moses var rasende over at folket hadde vendt seg bort fra Gud og til avgudsdyrkelse så fort – og det later til at det bare var Moses’ forbønn som reddet Israel fra straffen (2 Mos 32,30–34).

Avgudsdyrking var ofte en fristelse for Guds folk. Historien om kongene i Israel og Juda inneholder perioder med avgudsdyrking og uhyrligheter som noen konger fikk folket med på under tilbedelsen av avgudene. Profetene som Gud sendte for å kalle folk tilbake, sto ofte overfor slik utroskap. Og mens de forkynte reformasjon, oppfordret de folket til å behandle de fattige, de nødstedte og de hjelpeløse bedre.

`Les Sal 115,1–8. Hvilket viktig poeng gir forfatteren uttrykk for?`

Vi blir fort som den eller det vi tilber og fokuserer på. Så det var bare naturlig at omsorgen for andre og lov og rett led når Guds folk sluttet å tilbe en rettferdig Gud og tilba nabofolkenes avguder, som ofte var krigs- eller fruktbarhetsguder. Når de valgte andre guder, endret folket seg på mange området, også i behandlingen av andre. Hadde de vært trofaste mot Gud, ville de ha vist hans omsorg for de nødstedte.

`Tenk på den kjensgjerning at vi blir som det vi tilber. Hvor ser man dette i dag?`