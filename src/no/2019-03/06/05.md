---
title:  En måte å tilbe på
date:  07/08/2019
---

I sin forklaring av forholdet mellom tilbedelse og rettferd anbefaler profetene enda en ting: Vær aktivt opptatt av å hjelpe de fattige og undertrykte og dem som er i nød, for det er en del av selve tilbedelsen. I Jes 58 er sammenhengen tydelig.

`Les Jes 58. Hva har gått galt mellom Gud og hans folk, slik det er beskrevet i den første delen av kapitlet?`

Vi har sett at kritikken er rettet mot religiøst aktive mennesker. De ser ut til å mene alvor med gudsdyrkelsen, men den har ingen virkning. Så Gud sier de bør endre tilbedelsen, finne en annen måte å tjene ham på. De bør heller «løse urettferdige lenker, sprenge båndene i åket, sette undertrykte fri og bryte hvert åk i stykker» (Jes 58,6). De bør også gi de sultne mat og de hjemløse et sted å bo, og hjelpe dem som er i nød.

Dette er ikke den eneste måten å tilbe på, men Gud peker på det som en form for tilbedelse som er bedre enn mer tradisjonelle former for tilbedelse. Den skal ikke bare være innadrettet, den skal være til gagn for alle som omgir dem som tilber Gud. «Troslivets sanne hensikt er å sette menneskene fri fra deres syndebør, utrydde intoleranse og undertrykkelse og fremme rettferdighet, frihet og fred.» – _SDA Bible Commentary_, bind 4, side 306.

I Jes 58,8–12 lover Gud å velsigne slik tilbedelse. Egentlig sier han at hvis folk var mindre selvopptatt, ville de oppdage at Gud arbeider med dem og gjennom dem for å helbrede og gjenreise.

Kapittelet forbinder interessant nok slik tilbedelse med fornyelse av glad sabbatshelligholdelse. Vi har sett noen sammenhenger mellom sabbaten og hjelpetjenester, men disse versene rommer begge deler i kallet til folket om å gi tilbedelsen ny kraft og oppdage Guds velsignelse. Ellen White skriver at «de som holder Herrens sabbat, skal drive et arbeid preget av barmhjertighet og godhet.» – _Welfare Ministry_, side 121.