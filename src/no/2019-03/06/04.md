---
title:  Religiøs undertrykkelse
date:  06/08/2019
---

I bedre tider under Israels og Judas konger vendte folket tilbake til templet og tilbedelsen av Gud, selv om den ofte var ispedd avgudsdyrkelse og trekk fra nabofolkenes religioner. Men ifølge profetene var ikke engang deres beste forsøk nok til å få dem fra den ondskapen som ble begått i landet fra dag til dag. Og uansett hvor stor vekt de la på religiøsitet, kunne ikke salmesangen overdøve ropene fra de fattige og undertrykte.

Amos sa om folket på sin tid at de «tråkker fattige ned og gjør ende på de hjelpeløse i landet» (Am 8,4). Han så at de ville få ritualene unnagjort så de kunne åpne markedet igjen og drive sin uærlige handel der de «kjøper ... småkårsfolk for penger, en fattig for et par sandaler» (Am 8,6).

`Les Jes 1,10–17; Am 5,21–24 og Mi 6,6–8. Hva sa Gud om disse religiøse menneskenes ritualer?`

Gjennom profetene latterliggjør Gud religion og tilbedelse som er løsrevet fra og står i motsetning til andres lidelser og undertrykkelsen. I Am 5,21–24 leser vi om Gud som sier han «hater» og «forakter» tilbedelsen deres. Møtene deres holder han ikke ut, og ofringene og musikken vil han ha seg frabedt.

Mika spotter dem med forslag om hvordan de best kan tilbe Gud. Han foreslår brennoffer der man øker antallet til «tusenvis av værer, titusenvis av oljebekker» (Mi 6,7), for så å ty til forferdelige – men ikke ukjente – ekstreme løsninger, som å foreslå at de skal ofre sine førstefødte for å få Guds gunst og tilgivelse.

Men til slutt kommer det som Herren virkelig ønsker fra dem, at de «gjør rett, viser trofast kjærlighet og vandrer ydmykt med din Gud» (Mi 6,8).

`Har du noen gang vært mer opptatt av religiøse former enn av å hjelpe dem som trenger din hjelp? Hva lærte du av det?`