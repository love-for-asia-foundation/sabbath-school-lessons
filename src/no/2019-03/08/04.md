---
title:  Den barmhjertige samaritanen
date:  20/08/2019
---

`Les Luk 10,25–27. Den lovkyndige kom med en standard oppsummering av GTs bud om et liv Gud har glede av. Hvordan er de to budene forbundet?`

Når Jesus ble utspurt, avsluttet han ofte med noe annet enn det spørreren var ute etter. Som respons på budet i 3 Mos 19,18 om å «elske din neste som deg selv», brukte religiøse mennesker ofte tid og krefter på å stramme inn omfanget og grensene for «neste-prinsippet».

Jesus hadde prøvd å utvide disiplenes forståelse av begrepet og sa at de ikke bare skulle elske naboene, men gjøre godt mot alle: «Men jeg sier dere: Elsk deres fiender, velsign dem som forbanner dere, gjør godt mot dem som hater dere, og be for dem som mishandler dere og forfølger dere. Slik kan dere være barn av deres Far i himmelen. For han lar sin sol gå opp over onde og gode og lar det regne over rettferdige og urettferdige» (Matt 5,44–45).

Men da en ekspert på det religiøse lovverket prøvde å sette Jesus på prøve, stilte han det mye omtalte spørsmålet: «Hvem er så min neste?» (Luk 10,29). Da fortalte Jesus historien om den barmhjertige samaritanen, men det endelige svaret på advokatens spørsmål var ikke å definere begrepet «neste». I stedet sa Jesus egentlig: «Gå og vær neste for alle som trenger din hjelp» (Luk 10,36–37).

`Les Luk 10,30–37. Hva skal man legge i kontrasten mellom de tre som ser at mannen i veikanten trenger hjelp?`

Jesu skarpeste kritikk gjaldt ofte de «religiøse» som brydde seg lite om andres lidelser. «I fortellingen om den barmhjertige samaritan fremstiller han innholdet i sann gudsfrykt. Han viser at den ikke består av systemer, trosbekjennelser eller ritualer, men i kjærlighetsgjerninger, det å gjøre mest mulig godt for andre, og i ekte barmhjertighet.» – _Alfa og Omega_, bind 5, side 55 [DA 497].

Jesus peker på en outsider for å vise hva Guds kall er for alle som sier de er hans etterfølgere. Når vi kommer til Jesus og spør hva vi skal gjøre for å arve det evige liv, sier han at vi skal gå og være neste for alle nødstedte.