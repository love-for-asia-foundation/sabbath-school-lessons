---
title:  Den rike mannen og Lasarus
date:  21/08/2019
---

I denne lignelsen (Luk 16,19–31) sammenligner Jesus en rik og en lutfattig mann. I et land uten sosialomsorg, sykehus eller suppekjøkken var det vanlig at de som led nød (funksjonshemmede og annerledes nødstedte), tigget utenfor de rikes hus. Man forventet at de var gavmilde og delte litt av rikdommen for å lette lidelsene. Men her viste den rike «det selviske menneskets likegyldighet overfor sin lidende bror.» – _Ord som lever_ (2006), side 182 [COL 261]. I livet forble deres respektive omstendigheter uendret, men i døden, etter Guds dom, byttet de plass.

`Les Luk 16,19–31 og Luk 12,13–21. Hva er likt og ulikt, og hvilken lærdom inneholder begge historiene?`

Ingen av tekstene beviser at mennene ble rike av å gjøre noe galt. Kanskje hadde de jobbet hardt, vært dyktige forvaltere og blitt velsignet av Gud. Men noe gikk galt med innstillingen til livet, Gud, penger og andre mennesker, og det fikk store og evige følger.

Historien om den rike mannen og Lasarus benytter populære bilder fra Jesu tid. Den viser at de valgene vi gjør her i livet, har følger for det neste. Vår reaksjon på dem som ber om eller trenger vår hjelp, avslører våre valg og prioriteringer. Som «Abraham» påpeker overfor den lidende rike mannen, gir Bibelen mer enn nok veiledning til et bedre valg: «De har Moses og profetene, de får høre på dem» (Luk 16,29).

Jesus lærte at rikdommens fristelser – om man har mye, holder det for seg selv eller jakter på overflod – kan føre oss bort fra hans rike, bort fra andre og inn i selvopptatthet og egoisme. Jesus ba oss søke hans rike først og dele velsignelsene våre med omgivelsene, især dem som lider nød.

`Hvordan kan du unngå at penger eller pengebegjær forvrenger ditt syn på vårt fokus her i livet?`