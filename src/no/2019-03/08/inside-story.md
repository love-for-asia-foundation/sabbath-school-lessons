---
title:  Misjonsfortelling
date:  23/08/2019
---

#### Engler i stormen

_Annie Paama (48), Ny-Caledonia_

Annie Paama vokste opp som adventist i Ny-Caledonia, men forlot menigheten som 16-åring og flyttet inn med kjæresten Leonce. De fikk to barn.

Leonce drakk, og de kranglet. Iblant slo han barna. En kveld hørte Annie Leonce rope på vei opp mot huset. Hun skjønte at han var full. Det regnet litt, man ventet at orkanen Erika skulle hamre inn over dem den natta.

Annie ville ikke sitte værfast med en full voldsmann, så hun grep treåringen og sønnen på åtte måneder og fikk dem inn i bilen. Hun kjørte til bensinnåla viste tom tank før hun parkerte under et tre.

Vinden rev i bilen og det ble kaldere. Hun hadde glemt tepper. Barna sov. For første gang på turen tenkte hun på Gud. ”Pass på oss i natt, Gud, hvis du finnes,” sa hun.

Trettheten overmannet henne. Hun lente seg bakover og så ut av vinduet. Der ble skyene rullet sammen og himmelen åpnet seg. Skjelvende så hun opp. Engler hastet frem og tilbake på himmelen. Kanskje kunne hun se Guds trone? Hun strakte hals, men så rullet skyene på plass igjen. En diger taustige falt ned mot bilen. Tre engler kom, hvite som snø. En stilte seg foran bilen, to andre på sidene. Annie skalv av redsel. Så kjente hun at bilen vugget. De fyltes av varme. Hun følte en dyp fred og sovnet. Hun våknet av fuglesang. Stigen kom ned igjen og englene forsvant oppover.

Annie begynte å riste av kulde. Da storheten i det som hadde skjedd, gikk opp for henne, overga hun seg til Jesus. ”Jeg går aldri tilbake til det verdslige livet igjen, jeg lover å leve for deg,” ba hun.

Det var nok bensin til å komme til morens hus. Moren tok imot henne med åpne armer og ga henne penger til drivstoff.

Huset sto da hun kom hjem. Hun rev ned bilder av Bob Marley og cannabis fra veggene, rasket sammen smykkene og kastet dem i peisen. De brant ennå da Leonce kom. Hun fortalte at hun hadde tatt imot Jesus.

”Hvor var du og barna?” sa han. ”Det var tomt her da jeg kom.” Annie fortalte om fylleropene hans og at hun hadde flyktet. Leonce ristet på hodet. ”Det var ikke meg. Jeg drakk ikke i går.”

Annie holdt løftet om å tjene Gud, og hun giftet seg med Leonce. Hun ble menighetssøster og har vært det i ti år. Da Leonce fikk høre om englene, sluttet han å slå, og Annie ber om at han må bli døpt.

Takk for gavene 13. sabbat for tre år siden, da vi bygget to barnesabbatsskolerom på Maré, en av øyene i Ny-Caledonia.

Du kan se en video om Annie her: bit.ly/Annie-Paama