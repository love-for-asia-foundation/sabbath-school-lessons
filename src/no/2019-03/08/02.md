---
title:  Innledning til bergprekenen
date:  18/08/2019
---

Jesu lengste tale – eller læresamling – er Bergprekenen. De tre kapitlene om livet i Guds rike begynner med det idégrunnlaget som har fått navnet saligprisningene.

`Les Matt 5,2–16 (se også Luk 6,20). Hva er felles for de ni verdiene eller mennesketypene som Jesus kaller «salige»?`

Ordene har en dyp åndelig anvendelse, men vi må ikke overse det praktiske innholdet. Jesus talte om å se fattigdommen i oss selv og i vår verden. Han talte også om rettferdighet, ydmykhet, barmhjertighet, fred og renhet i hjertet. Vi bør merke oss den forskjellen som disse egenskapene vil gjøre i vårt liv og i verden når vi lever dem. En praktisk lesning understrekes av Jesu oppfordring om å være salt og lys i verden (Matt 5,13–16).

Riktig brukt vil salt og lys gjøre en forskjell. Salt får frem smaken og bevarer mat, det er et symbol på det gode vi bør tilføre våre omgivelser. Og lyset fordriver mørket, avslører hindringer og farer, gjør huset eller byen tryggere og er noe man kan navigere etter, også på avstand. Som lyset skinner i mørket, sa Jesus, «slik skal deres lys skinne for menneskene, så de kan se de gode gjerningene dere gjør, og prise deres Far i himmelen!» (Matt 5,16).

Både salt og lys peker på vårt ansvar for å påvirke og høyne livet for omgivelsene våre. Vi er salt og lys når vi lever slik at vi sørger når det er på sin plass, har et rent hjerte, viser ydmykhet og barmhjertighet, skaper fred og utholder undertrykkelse. Så Jesus innleder talen med å oppfordre oss til å leve ut hans rikes «undervurderte verdier».

`Hvordan er menigheten din salt og lys der du bor? Hvordan er stedet ditt et bedre sted fordi menigheten er aktiv der? Og hvilken forskjell ville det gjøre for folk hvis menigheten ble nedlagt?`