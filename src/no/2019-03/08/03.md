---
title:  Overvinne ondt med godt
date:  19/08/2019
---

Når vi ser på Jesu lære, bør vi huske hvem han talte til og deres omstendigheter. Det var kommet store folkemengder til Jesus fra områdene der han hadde vært (Matt 4,25; Matt 5,1). De fleste var vanlige mennesker, som slet under romeråket, men noen var rådsherrer og religiøse ledere. Tilværelsen var ofte besværlig. Folk hadde få alternativer og slet med høye skatter og religiøse tradisjoner.

Jesus var opptatt av å gi dem et godt liv, et liv med verdighet og mot uansett omstendigheter. Matt 5,38–48 er et eksempel på dette. Anvisningene «vend også det andre kinnet til» og «la ham få kappen også» er så velkjent at de er blitt klisjeer. Men selv om alle kjenner dem, er det radikale handlinger og holdninger.

Mange av lytterne kjente situasjonene. De ble ofte utsatt for overlast fra sine «overordnede» eller herrer. Ofte var de gjeldsslaver og måtte gi fra seg det de hadde til utleiere og långivere. Romerske soldater presset dem til gratisarbeid. Jesus lærte dem å reagere med integritet og behandle undertrykkerne bedre enn fortjent. Slik slapp de å miste sin egen menneskelighet. Når undertrykkerne brukte makt, sto det folket fritt å velge hvordan de ville reagere, og med ikke-voldelig motstand og en raus reaksjon ble undertrykkelsens ondskap og urettferdighet avslørt.

`Sammenlign Matt 5,38–48 med Rom 12,20–21. Hvordan skal vi leve etter disse radikale prinsippene?`

`Jesus oppsummerte «loven og profetene» – alle de hellige skriftene i GT – med ett enkelt prinsipp som er blitt kjent som den gylne regel: «Alt dere vil at andre skal gjøre mot dere, det skal også dere gjøre mot dem» (Matt 7,12). Hvordan kan du her og nå prøve å gjøre det han befaler oss, koste hva det koste vil?`