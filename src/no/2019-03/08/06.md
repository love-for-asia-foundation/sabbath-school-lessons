---
title:  En av disse minste
date:  22/08/2019
---

En annen gang Jesus besvarte et spørsmål ganske annerledes enn forventet, finner vi i talen i Matt 24 og 25. Disiplene kom og spurte om ødeleggelsen av templet i Jerusalem og tiden for Jesu gjenkomst (Matt 24,1–3). Avslutningen av Jesu lange svar på spørsmålet handler om å mette de sultne, gi drikke til de tørste, be hjem fremmede, kle de nakne, ta seg av de syke og besøke dem som er i fengsel. Han sa: «Det dere gjorde (eller ikke gjorde) mot én av disse mine minste søsken, har dere gjort mot meg» (Matt 25,40; Matt 25,45).

Dette er knyttet til spørsmålene som innledet denne undervisningen som et bilde på den endelige dom. I Matt 24 ga Jesus flere direkte svar på disiplenes spørsmål. Han talte om tegn og advarsler om ødeleggelsen av Jerusalem og verdens ende, men han understreket behovet for å «våke» og leve et godt liv i lys av løftet om hans annet komme. I første del av Matt 25 viser historien om de kloke og uforstandige jomfruene at man må være forberedt på en uventet eller forsinket gjenkomst. Historien om de tre tjenerne viser behovet for å leve godt og produktivt mens man venter, og lignelsen om sauene og geitene viser hva Guds folk bør være opptatt av.

`Les Matt 25,31–46. Hva sier Jesus? Hvorfor er ikke dette frelse ved gjerninger? Hva vil det si å ha en frelsende tro?`

Jesu uttalelse – at når vi tjener andre, gjør vi det mot ham – bør farge våre relasjoner og holdninger. Tenk å kunne be Jesus til kvelds eller besøke ham på sykehuset eller i fengselet. Det er det vi gjør når vi gjør det for andre. Fantastisk!

`Les Jesu ord i disse versene. Hvordan forstår vi dette at han praktisk talt setter likhetstegn mellom seg og de sultne, de nakne og de innesperrede? Hvordan forplikter det?`