---
title:  Gavmildhet
date:  17/09/2019
---

«Gud elsker en glad giver» (2 Kor 9,7), og generøse gaver er et viktig trekk ved kristenlivet. Vi må la Bibelen utfordre vår giverglede og økonomiske prioriteringer, men gavmildhet er mer enn bare å gi penger til en sak, uansett hvor god den er.

Gavmildhet er noe av det viktigste i livet og et kjennetegn på «dem som frykter Herren», som Sal 112 sier flere ganger: «Det går godt med den som villig gir lån, den som skjøtter sine saker rett» (Sal 112,5).

`Hva lærer disse tekstene om gavmildhet overfor dem som lider nød? 3 Mos 25,35–37; Sal 119,36; 2 Kor 8,12–15; 1 Joh 3,16–18; 1 Tim 6,17–19.`

Paulus skrev ofte at kristenhåpets kilde var Guds gavmildhet (som viste seg mest fullstendig da Jesus ga sitt liv for oss). Hans død for oss er det som gjør at vi viser gavmildhet mot andre: «Jeg ber om at den tro du har felles med oss, må være virksom og gi deg større innsikt i alt det gode vi har i Kristus» (Fil 1,6).

Generøsitet er en storsinnet, modig og omfavnende holdning til livet. Mye i livet, samfunnet og kulturen får oss til å tenke på oss selv og beholde mest mulig selv. Og de fleste tenker uansett nesten alltid på seg selv, selv, selv.

Hvis troen er ekte, vil den få oss til å la selvet dø og leve mer for andre. Troen hjelper oss å se verden og dens mennesker slik Gud ser dem, både i deres godhet og deres elendighet, og den tvinger oss til å prøve å hjelpe dem som lider nød, i den grad det er mulig.

Som livsprinsipp er generøsitet noe veldedige organisasjoner vet å verdsette. Slik gavmildhet er målbar og direkte anvendelig. Men store donasjoner er ikke alltid tegn på gavmildhet (Mark 12,41–44). Et omtenksomt liv er større og mer verdifullt enn noen donasjon. En generøs ånd i alt man gjør, må fremelskes og bli mer verdsatt. For de fleste er ikke generøsitet naturlig. Det er en nåde vi må uttrykke proaktivt og målrettet, på tross av vår synd og egoisme.

`Med hva annet enn pengegaver bør vi vise en generøs ånd?`