---
title:  En røst for de stemmeløse
date:  19/09/2019
---

Salomo skrev at det er «en tid for å tie, en tid for å tale» (Fork 3,7). Det er ikke lett for noen av oss å finne den rette balansen. Men kan det tenkes at vi som en kirke har talt for lite når vår røst burde ha blitt hørt og det gjaldt å tale for de undertrykte og være en røst for de stemmeløse og prøve å overvinne ondskap med det gode?

Kristne mennesker har ofte talt om å være Jesu hender og føtter, med henvisning til kallet til praktisk tjeneste. Men i den profetiske rollen som Bibelen viser til, er Guds fremste kall at menn og kvinner skal være hans røst. Og når de taler på Guds vegne, skal de også tale på vegne av dem Gud vil forsvare (Sal 146,6–10).

`Les Jes 58,1–10. Hva bør dette budskapet, som ble gitt i en bestemt tid og sted og kontekst, få si til oss i en annen tid, et annet sted og i en annen kontekst? Hvor mye har egentlig forandret seg i mellomtiden?`

Profetens kall til rettferdighet var aldri populært. De tok utgangspunkt i Guds kall og sin forståelse av hans iver etter rettferdighet, sympati med de fattige og undertrykte, og ønsket om det beste for sitt samfunn. Og da våget de å være en røst for de stemmeløse i sin tid og sitt sted, til tross for motstand, ubehag og fare (1 Pet 3,17).

Ut fra vår forståelse av evangeliet og kallet om å gjenspeile Jesus for verden, har vi også mye godt å tilby når det gjelder å takle verdens ondskap.

Så som: «Syvendedags adventister mener at tiltak for å redusere fattigdom og tilhørende urettferdighet er en viktig del av den kristnes samfunnsansvar. Bibelen viser tydelig at Gud er spesielt opptatt av de fattige og har forventninger til hvordan hans barn skal hjelpe dem som ikke klarer å ta vare på seg selv. Alle mennesker er bærere av Guds bilde og mottakere av Guds velsignelse (Luk 6,20). I arbeidet med de fattige følger vi Jesu eksempel og undervisning (Matt 25,35–36). Som åndelig fellesskap forfekter syvendedags-adventistene rettferd for de fattige og taler «for den som ikke selv kan tale» (Ordsp 31,8) og mot dem som ’tar retten fra de hjelpeløse’ (Jes 10,2). Vi samarbeider med Gud som ’skaper rett for fattige.’ (Sal 140,13).» – _Syvendedags adventistenes offisielle uttalelse om global fattigdom_, 24. juni 2010.