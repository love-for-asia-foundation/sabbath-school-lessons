---
title:  Omsorgstretthet
date:  16/09/2019
---

Mange vil gjerne gjøre mer for å gjøre en forskjell i de nødstedtes liv, men våre gode hensikter blir nesten overveldet av «all verdens problemer». En rekke holdninger og handlinger kan hjelpe oss å gi et positivt svar til dem som trenger hjelp.

**Medfølelse:**: Å se problemet og ha empati med smerten hos dem som har det vondt, er første skritt mot handling. Vi må vokse og ta vare på vår innlevelse i lidelsen. I dag snakker folk om «omsorgstretthet», at vi er så omgitt sorg og tragedie at mange blir trette av alle de gode formålene som vil ha vårt engasjement og økonomiske støtte. Jesus var årvåken overfor ondskapen og smerten som omga ham, men han bevarte sin medfølelse. Det må vi også.

**Utdanning:**: Urett og fattigdom er kompliserte forhold, og det er viktig å lytte og lære mest mulig om dette. Mange ganger har velmenende mennesker gjort skade på andres liv ved å prøve å hjelpe. Dette er ingen unnskyldning for passivitet, men vi bør tenke gjennom vårt engasjement.

**Bønn:**: Når vi ser et problem, er vår første tanke «praktisk» handling. Men Bibelen minner om at bønn er praktisk. Vi kan gjøre en forskjell i de fattiges og undertryktes liv når vi ber for dem og for dem som har makt over dem (1 Tim 2,1–2), samt ved å søke Guds veiledning for hvordan vi best kan hjelpe (Ordsp 2,7–8).

**Forventninger:**: Når vi vil lindre lidelse, er det viktig å ha de riktige forventningene i lys av komplekse sosiale, politiske og personlige forhold. Vårt håp bør være å gi folk valgmuligheter som de kanskje ellers ikke ville ha fått. Noen ganger blir vi skuffet over hva folk gjør med mulighetene, men vi må respektere deres valg. Når vi vil hjelpe dem som lider, må hovedprinsippet uansett være at det dere «vil at andre skal gjøre mot dere, det skal også dere gjøre mot dem» (Matt 7,12).

`Les Jak 1,5–8. Hvilken rolle skal bønn spille i kristen handling? Hva sier Jak 2,15–16 om hvordan vi kan bidra til å besvare våre bønner for andre?`