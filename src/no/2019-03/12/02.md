---
title:  Det viktigste i guds rike
date:  15/09/2019
---

Jesus og NTs forfattere påpekte at de som velger å tilhøre Guds rike, lever etter andre verdier og prioriteringer enn verden.

`Les Matt 6,25–33. Hvilken forsikring får vi, og hva bør den få å si for vår prioritering?`

Jesus lærte at «livet [er] mer enn maten og kroppen mer enn klærne» (Matt 6,25). Dette er viktig, men vi må se det i lys av Guds rike, og da må vi omprioritere livet rent praktisk. Når vi tar til oss Bibelens kall om omsorg for andre, blir kallet en prioritert sak for oss når vi går i Jesu fotspor. Kallet bør få oss til å tenke mindre på oss selv og mer på andre.

De nye prioriteringene endrer også forholdet til dem som har makt over oss og de undertrykte. Bibelen lærer at den kristne skal respektere myndighetene og lyde dem så langt det er mulig (f.eks. Rom 13,1–7), men før eller siden må vi si med Peter: «En skal lyde Gud mer enn mennesker» (Apg 5,29). Jesus satte disse to prinsippene opp mot hverandre: «Så gi keiseren det som tilhører keiseren, og Gud det som tilhører Gud» (Matt 22,21).

De som har makt, håndhever den ofte med trusler og maktbruk. Som Jesus behøver heller ikke den troende alltid å forholde seg passiv overfor det onde. For eksempel skrev Ellen White dette om slaveriet i Amerika: «Når menneskers lover står i konflikt med Guds ord og lov, skal vi adlyde sistnevnte, uansett hva konsekvensene måtte være. Landets lov påbyr at vi overgir en slave til hans herre. Den loven skal vi ikke holde, og vi må ta følgene av vårt lovbrudd. Slaven er ikke en annens eiendom. Gud er hans rettmessige herre, og mennesker har ingen rett til å ta hans verk i sine hender og si at han er hans.» – _Testimonies for the Church_, bind 1, side 201, 202.

`Hvor går linjen mellom lydighet mot myndighetene og forsvar av dem som er offer for undertrykkende myndigheter?`