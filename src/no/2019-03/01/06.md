---
title:  Menneskenes familienettverk
date:  04/07/2019
---

Da synden kom, førte den til stadig større forfall. Sjalusi, misforståelse og sinne førte til det første drapet. Kains ord om sin synd var sannsynligvis ironisk ment: «er jeg min brors vokter?» (1 Mos 4,9), men underforstått i Guds spørsmål var svaret: «Ja, du er din brors vokter.»

`Les Ordsp 22,2. Hva er underforstått? Hva sier det om vårt forhold til våre medmennesker?`

Alle er Guds skapninger, skapt i hans bilde og en del av det nettverket av relasjoner som forbinder oss i Guds skaperverk, enda så ødelagt det kan være. «Vi er alle vevd sammen i en menneskehet. Et onde som rammer en del av denne store familien, er en fare for oss alle.» – _Helse og livsglede_, side 263 [MH 345]. Enten vi liker det eller ei, betyr denne samhørigheten at vi har et ansvar overfor Gud og hverandre (Matt 22,37–39).

Hele Bibelen understreker at Gud er vår skaper. Dette er bakgrunnen for sabbatsbudet (2 Mos 20,11) og tilbedelsen av Gud i endetiden (Åp 14,7). Det er også en viktig grunn til å vise omsorg for andre, for dem som har det vondt.

Vårt felles opphav i Gud binder oss sammen. «Den som undertrykker den svake, håner hans skaper, den som hjelper den fattige, gir Gud ære» (Ordsp 14,31). Kan forholdet uttrykkes klarere?

Som skaper har Gud krav på oss som omfatter hele livet, også tilbedelse, tjeneste og omsorg for andre. Det er nok både frustrerende og ubeleilig til tider, men vi er jo vår «brors vokter».

`Hvorfor tror du Guds krav som skaper går igjen i hele Bibelen? Hvorfor er dette så viktig, og hva bør det ha å si for vår behandling av andre?`