---
title:  En ramponert verden
date:  03/07/2019
---

Av alle skapninger fikk bare Adam og Eva moralsk frihet. Som moralske vesener var de forskjellige fra planter, dyr og trær. Denne moralske friheten var så viktig at Gud ga dem muligheten til å velge å være ulydige. Han satte alt det skapte på spill for et større mål: et forhold som bygget på kjærlighet og fri vilje.

Men det var også en ødelegger som ville forstyrre den fullkomne verden som Gud skapte og bruke skaperverket på jorden til å gjøre det. Djevelen talte gjennom slangen og stilte spørsmålstegn ved det Gud hadde betrodd dem (1 Mos 3,1–5). Den største fristelsen var å begjære mer enn Gud hadde gitt dem, å tvile på hans godhet og stole på seg selv.

Med dette valget ble de relasjonene som var innebygget i skapelsen, forpurret. Adam og Eva hadde ikke lenger det forholdet til skaperen som de var skapt for (1 Mos 3,8–10). De oppdaget at de var nakne og skammet seg, og forholdet dem imellom forandret seg. Forholdet til resten av verden ble også anstrengt.

`Les 1 Mos 3,16–19. Hva sier versene om de endrede forholdene mellom menneskene og naturens verden?`

Etter synden ble livet mye hardere for Adam og Eva og resten av skaperverket. Synd har følger, spesielt for mennesker og deres relasjoner. Vi fjernet oss fra skaperen. Våre familier påvirkes også, og forholdet til andre settes på prøve. Vi strever med naturen og den verden vi lever i. Alt i livet og verden er preget av syndens herjinger.

Men det var ikke slik Gud ville ha det. «Forbannelsene» i 1 Mos 3 har også et løfte om at Gud ville gjenskape verden og gjenopprette relasjonene som ble ødelagt av synden. Vi fortsetter kampen mot synden og er kalt til å forsvare verdens godhet og prøve å leve Guds plan for verden i vårt eget liv.