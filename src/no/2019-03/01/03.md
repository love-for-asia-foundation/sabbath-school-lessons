---
title:  En fullendt verden
date:  01/07/2019
---

Det er lett å lengte tilbake til Edens hage. Det er noe ved hagen som skaper hjemlengsel hos oss. Vi forstår ikke hvordan en slik verden ville fungere, men vi vil gjerne oppleve den.

Gud later til å ha fått stor tilfredsstillelse av den: «Gud så på alt det han hadde gjort, og se, det var svært godt!» (1 Mos 1,31). Han skapte noe som var både vakkert og funksjonelt. Den var et utsøkt design. Den var full av liv og farge, men hadde også alt som skulle til for at livet kunne blomstre. Så Gud stoppet opp og reflekterte over at den verden han skapte, var god.

`Les 1 Mos 1. Hva tror du «Gud så at det var godt» betyr? Se 1 Mos 1,4; 10; 12; 18; 25 og 31.`

Bibelen feirer naturens verden, som nevnt i Job 38–41 og Sal 148. Dette er ikke skrevet som et tilbakeblikk på verden slik den var da den ble skapt, før synden. Det står i presens, og feirer godheten vi fremdeles kan se i verden.

Jesus viste også til Guds godhet og omsorg i naturens verden (Matt 6,26; Matt 6,28–30) da han anbefalte oss å ha tillit til Gud og sette pris på de enkle gavene som forundrer oss. Når vi åpner øynene og betrakter skaperverkets mirakler, ser vi at skaperen har gitt oss fantastiske gaver. Selv når vi opplever prøvelser, burde vi overgi oss til gavegiveren i takknemlighet og ydmykhet.

Vi feirer skaperverket og venter på Guds kommende rike. Vi må innse at den skjønnheten, gleden og godheten vi ser og opplever i verden, er glimt av hva vår verden en gang var og hva den igjen skal bli.

`Hva setter du spesielt pris på i skaperverket? Hvordan kan du bli bedre kjent med Herren gjennom naturens underverker i hverdagen?`