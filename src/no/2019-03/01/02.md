---
title:  "Gud: Et glimt av skapelsen"
date:  30/06/2019
---

Verden og alt liv i den begynner med Gud, «for det er i ham vi lever, beveger oss og er til» (Apg 17,28).

Her begynner Bibelens fortelling: «I begynnelsen skapte Gud himmelen og jorden» (1 Mos 1,1). Og det at alt ble til da han talte, viser at det er en kraft og en prosess som vi ikke fatter.

Gud skapte ikke på lang avstand, han engasjerte seg tett innpå, spesielt da mennesket ble skapt (1 Mos 2,7).

`Les historien om skapelsen av de første menneskene i 1 Mos 26,31–31. Hva sier teksten oss om Gud? Hva sier den om menneskene?`

Det sies ofte at vi kan lære mye om Gud i naturen, av å betrakte hans skaperverk og se glimt av skaperens sinn der. Men vi kan også se glimt av hvordan Gud skapte verden ved å granske vår forståelse av Gud selv. Hvis Gud for eksempel er en ordens Gud, bør vi forvente å finne orden i skaperverket. Eller hvis vi tror at Gud er en kreativ Gud, bør ikke naturens mange eksempler på kreativitet overraske oss.

Slik tror vi også at Gud er relasjonenes Gud, og derfor sto disse sentralt da han skapte verden. Han skapte hver eneste lille ting i forhold til resten av sitt verk. Han skapte dyrene i harmoni med hverandre. Han skapte mennesker som hadde et forhold til ham, hverandre og resten av skaperverket.

Vi har på mange måter en begrenset forståelse av Gud, men det vi ser av hans karakter, burde gi oss tanker om hvordan verden bør være.

`Hva betyr det for din forståelse av verden om du ser den som et gjenskinn av Guds karakter, selv etter syndens herjinger?`