---
title:  Ekstra tiende
date:  10/07/2019
---

Mange følger Bibelens lære om å betale – eller gi tilbake – tiende. Det vises ofte til Mal 3,10, og det er en enkel formel for å gi 10 prosent av sin inntekt – eller «avling» – til å støtte kirkens arbeid for å spre evangeliet. Kirkene har gjerne strenge retningslinjer for bruken av disse midlene, primært til forkynnelse og evangelisering.

`Les 5 Mos 14,22–29. Hva er hovedformålet med tienden?`

Man kan fristes til å tro at man har gjort sitt når man har gitt 10 prosent. Men hos israelittene tyder alt på at tallet var en begynnelse. Studier antyder at en israelitt som levde og ga etter retningslinjene i de levittiske lovene, regelmessig skulle gi mellom en fjerdedel og en tredjedel av årets inntekt til Guds sak, til støtte for prestene og helligdommen og til hjelp for de fattige.

Noen kaller disse gavene – for å hjelpe de fremmede, foreldreløse og enker – som en tiende nummer to. Folket skulle glede seg over resultatet av sitt arbeid og feire avlingen, og Gud lovte å velsigne dem i det nye landet, men de skulle ikke ta velsignelsen for gitt eller glemme dem som ikke var så favorisert.

I vanlige år ble denne delen av avlingen ført til helligdommen og delt ut derfra. Men hvert tredje år skulle de ha et særlig fokus på å dele velsignelsene sine i lokalsamfunnet. I disse høstfestene fokuserte man spesielt på dem som lett kunne bli glemt: De skulle gi det til «levittene, innflytterne, de farløse og enkene», så de kunne spise seg mette i byene deres (5 Mos 26,12).

Gud ville at iallfall en del av det israelittene ga, skulle gå til økonomisk og praktisk hjelp for dem som hadde mest bruk for det. Dette skulle igjen bygge på Guds barmhjertighet og rettferdighet mot dem.

`Les 5 Mos 26,1–11. Hva sier Herren til dem? Hvordan skal vi bruke dette til vår egen holdning til å gi til dem i nød?`