---
title:  Frigivelsesåret
date:  11/07/2019
---

Israelittene var et folk uten eget hjem; de ventet på å komme til løftets land. Gud visste hvilken betydning landet ville få i det nye samfunnet. Under Josvas ledelse sørget Gud for en ryddig fordeling av landet etter stammer og familier.

Men han visste også at med tiden ville rikdom, muligheter og ressurser som var knyttet til jorden, komme på stadig færre hender. Familieproblemer, dårlig helse, dårlige beslutninger og andre vanskjebner ville få grunneiere til å selge jorden for kortsiktig gevinst eller for å overleve, men da ble familien stående på bar bakke i påfølgende generasjoner.

Guds løsning var å si at jorden ikke kunne selges for all fremtid. Den ble bare solgt til neste «frigivelsesår». Da skulle den gå tilbake til den første familien, og solgt mark kunne når som helst innløses av selgeren eller et annet familiemedlem. Igjen minner Gud folket om forholdet til ham og hvordan det påvirker forholdet til andre: «Jord må ikke selges for all fremtid. For landet er mitt, og dere er fremmede og innflyttere hos meg» (3 Mos 25,23).

`Les 3 Mos 25,8–23. Hvordan ville samfunnet være annerledes hvis disse prinsippene ble fulgt, spesielt ordene «dere skal ikke gjøre urett mot hverandre»?`

«De retningslinjene Gud gav, hadde til hensikt å fremme sosial likhet. Bestemmelsene om sabbatsåret og jubelåret ville i stor grad råde bot på de feilgrep som i mellomtiden hadde skjedd i nasjonens liv og sosiale forvaltning.» – _Alfa og Omega_, bind 2, side 124 [PP 534].

Man vet ikke om disse økonomiske og sosiale rytmene noen gang ble fulgt fullt ut i lengre tid (2 Krøn 36,21). Likevel gir dette et spennende innblikk i hvordan verden kan fungere hvis Guds lover ble fulgt. Dessuten understreker de Guds omsorg for de marginaliserte og hans ønske om praktisk rettferdighet her i verden.