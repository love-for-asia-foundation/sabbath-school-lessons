---
title:  De ti bud
date:  08/07/2019
---

`Les Matt 22,37–40 og 2 Mos 20,1–17. Hvordan hjelper Jesu sammenfatning av budene deg å forstå dem?`

De ti bud lyder som en grunnlov. En kort innledning beskriver grunnlaget for utsagnene – Guds frigjøring av folket. Så kommer de viktigste prinsippene nasjonen bygger på. Klare bud sa hvordan man best kan leve ut sin kjærlighet til Gud og til hverandre. Det er ikke rart at mange nasjoner har bygget sitt lovverk på disse hovedprinsippene.

Mange av uttalelsene er korte, men man skal ikke undervurdere deres innflytelse som livets lov. Det sjette budet: «Du skal ikke drepe» (2 Mos 20,13) favner «alle urettferdige handlinger som bidrar til å forkorte livet» og «en egoistisk forsømmelse av omsorg for trengende eller lidende». – _Alfa og Omega_, bind 1, side 292–293 [PP 308]. Og forbudet mot å stjele (2 Mos 20,15) fordømmer «slavehandel, og det forbyr erobringskrig». Det «krever fullt oppgjør av lønn og gjeld» og forbyr «ethvert forsøk på å skaffe seg fordeler på grunn av andres uvitenhet, svakhet eller ulykke.» – _Alfa og Omega_, bind 1, side 294 [PP 309].

Det er lett å overbevise oss selv om at vi ikke er dårlige mennesker. For eksempel hvis vi ikke er direkte skyldig i mord eller tyveri, kan vi ta oss godt ut. Men da Jesus talte om budene, gjorde han det klart at vi ikke holder dem ved å unnlate å gjøre visse ting. Nei, tanker, motiver og unnlatelse av å gjøre ting vi vet vi burde, kan være brudd på Guds lov (Matt 5,21–30).

Så tenk deg et samfunn der alle de ti bud ble tatt på alvor og holdt fullt ut. Det ville være et aktivt, levende samfunn der alle viste sin kjærlighet til Gud ved å elske og ha omsorg for hverandre.

`Hvorfor har vi lett for å gi de ti bud en «snever» betydning og ignorerer den bredere anvendelsen i livet? Hvorfor er den snevre lesemåten lettere å leve med?`