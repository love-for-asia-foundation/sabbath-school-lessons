---
title:  Gud som hører
date:  07/07/2019
---

«Jeg har sett mitt folks nød i Egypt og har hørt skrikene deres under slavedriverne. Jeg kjenner deres smerte» (2 Mos 3,7).

Fire hundre år er lenge å vente når livet som slaver blir stadig hardere. Gud hadde lovet at han ville komme og føre folket sitt ut av Egypt, men i tiår etter tiår slavet de for undertrykkernes velstand og prestisje, mens Gud lot til å være taus.

Så talte Gud. Han sto frem i en brennende busk ute i ørkenen hos en landflyktig prins, gjeteren Moses. Motstrebende tok Moses på seg oppdraget, og den første oppgaven ble å gå til israelittene i Egypt med budskapet om at Gud hadde hørt og sett undertrykkelsen – og jo da, han brydde seg. Og han ville gjøre noe som skulle endre situasjonen dramatisk.

`Les 2 Mos 3,16–17. Hvorfor var det viktig for Gud å skissere sin plan for dem med nettopp dette budskapet? Hva fanger din oppmerksomhet?`

Men Gud stanser ikke der. Han har en plan om et bedre land, og han har ikke tenkt at flyktningene skal starte på bar bakke. I hundrevis av år har de bidratt til imperiets rikdom. Gud så at farao ville gjøre motstand, men lovte Moses at de skulle få igjen for sitt harde arbeid: «Og jeg lar dere finne nåde i egypternes øyne. Når dere drar, skal dere ikke dra tomhendt» (2 Mos 3,21).

Etter den langvarige undertrykkelsen benyttet Gud anledningen til å skape et nytt slags samfunn med de tidligere slavene. Han ville de skulle leve på en annen måte og ha et bærekraftig og levedyktig samfunn. Det nye samfunnet skulle være modell for de andre folkene, og som Abraham skulle de velsignelsene de mottok fra Gud også velsigne hele verden.

`Hvor viktig er det for deg at Gud er en som ser menneskers lidelser og hører deres rop om hjelp? Hva sier det om Gud? Tenk på 2 Mos 4,31.`