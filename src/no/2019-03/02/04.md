---
title:  Slaver, enker, foreldreløse, utlendinger
date:  09/07/2019
---

`Les 2 Mos 23,9. Hva er Guds budskap til Israel i dette verset?`

Som frigjorte slaver visste israelittene hva undertrykkelse, utnytting og marginalisering var. De feiret friheten, men Gud ville ikke de skulle glemme hvor de kom fra, hvordan det var å være utestengt og hva han hadde gjort for å redde dem. Han innstiftet påsken som et minne og en anledning til å gjenfortelle historien: «Med sterk hånd førte Herren oss ut av Egypt, ut av slavehuset» (2 Mos 13,14).

`Les 2 Mos 22,21–23. Hvor viktig var minnet om slaveriet for budet om hvordan de skal behandle de uheldige i det nye samfunnet?`

De ti bud var knapt gitt før Moses ble bedt om å tilbringe mer tid med Gud og få detaljerte instrukser om hvordan budene skulle praktiseres blant israelittene. Før anvisningene om bygging av tabernaklet gir Gud retningslinjer om passende behandling av slaver, lover som må ha stått i sterk kontrast til det mange av israelittene hadde opplevd. De fikk lover om voldskriminalitet, lover om eiendom, lover for hverdagslivet og prinsipper for domstoler som skulle gjennomføre disse lovene og håndheve lov og rett (2 Mos 21 til 23).

Sentralt i disse lovene var hensynet til andre i det nye samfunnet og omsorgen for dem som sto utenfor og behandlingen av de mest sårbare. De skulle ikke utnyttes, de fikk rett til mat på måter som respekterte deres verdighet, som å samle det som sto igjen etter innhøstingen. Slik behandling av «utenforstående» og fremmede var ikke vanlig i oldtiden. Den dag i dag er det noen som glemmer disse prinsippene om behandling av andre.

`Hvilket minne gir deg mer medfølelse og omsorg for andres lidelser eller urett?`