---
title:  Vi er mennesker sammen
date:  04/09/2019
---

Med ord og handling oppfordret Jesus til en radikalt inkluderende holdning. Alle som søkte hans oppmerksomhet med ærlige motiver (enten det var kvinner med dårlig rykte, skatteoppkrevere, spedalske, samaritaner, romerske offiserer, religiøse ledere eller barn) ble ønsket velkommen med ekte varme og omsorg. Som man skulle se i den første menighet, inkluderte dette tilbudet om frelsens gave.

Da de første kristne langsomt begynte å innse hvor inkluderende evangeliet er, ble ikke gode gjerninger for andre bare noe «fint» å gjøre. Det var kjernen i deres forståelse av evangeliet slik de hadde opplevd det i Jesu liv, tjeneste og død. Mens de kjempet med problemene og spørsmålene som oppsto, først hver for seg hos ledere som Paulus og Peter (f.eks. Apg 10,9–20), deretter som kirke ved apostelmøtet i Jerusalem (Apg 15), begynte de å innse den dramatiske endringen som evangeliet hadde tilført forståelsen av Guds kjærlighet og inkluderende natur, og hvordan det burde vise seg hos dem som sier de er hans folk.

**Hva lærer disse tekstene om vår felles menneskelighet? Hvordan skal hver av ideene påvirke vår holdning til andre?**

`Mal 2,10.`

`Apg 17,26.`

`Rom 3,23.`

`Gal 3,28.`

Gal 3,28 er et teologisk sammendrag av Jesu praktiske historie om den barmhjertige samaritanen. Ikke krangle om hvem vi skal hjelpe. Bare gå og hjelp dem, og kanskje til og med være innstilt på å bli hjulpet av dem vi kanskje ikke forventer hjelp fra. Fellesskapet i vår globale familie realiseres på et høyere plan i fellesskapet hos dem som hører sammen i evangeliet, ved Guds frelsende kjærlighet som kaller oss til enhet i ham: «For med én Ånd ble vi alle døpt til å være én kropp, enten vi er jøder eller grekere, slaver eller frie» (1 Kor 12,13).