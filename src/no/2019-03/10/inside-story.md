---
title:  Misjonsfortelling
date:  06/09/2019
---

#### Gangster ble guds barn

_Jayson Rogers (36), New Zealand_

Jayson var uregjerlig som barn. Han drev med innbrudd og stjal biler fra han var ti år. Da han var 15 år, stjal han sin første cannabis-plante og flyttet inn med kjæresten Krystal hjemme hos foreldrene hennes. Han ble med i en gategjeng og solgte cannabis i flere år. Så ble han avhengig av metamfetamin og solgte det i 11 år.

”Jeg var kjent fra innbrudd, kidnapping og pengeutpressing. Jeg hadde tre kokker og fire som solgte for meg.” Han hadde masse penger. To ganger i uka håvet han inn 50 000 kroner på meth-salget.

Så en dag kom en som het Andrew bort til ham i svømmebassenget og inviterte ham til gratis kickboksing-klasser. Jayson ville gjerne forbedre gatekampkunstene sine.

Han og andre gangstertyper stilte opp i en gymsal onsdag kveld. Andrew førte an i en times hard trening. Så fant han frem bibler og sa: ”Vi setter oss rundt bordet og prater.” Jayson var lamslått og ville gå, men ble værende. Han raste mot Gud mens Andrew talte. Han tenkte: ”Hvem er Gud? Jeg er Gud i min verden!”

Han kvapp til da Andrew avsluttet møtet med Matt 6,19–20: ”Dere skal ikke samle skatter på jorden, hvor møll og mark ødelegger, og hvor tyver bryter inn og stjeler. Men dere skal samle skatter i himmelen, der verken møll eller mark ødelegger og tyver ikke bryter inn og stjeler.”

Jayson tenkte: ”Hvordan samle smykker i himmelen der andre tyver ikke fikk tak i dem?” Det funderte han på til neste onsdag. Flere uker senere spurte Andrew om han ville hjelpe til med klassen. Jayson ble glad. For å bli godkjent tok han et førstehjelpskurs i Andrews kirke.

Snart kom Jayson og Krystal og deres syv barn på sabbatsmøtene i kirka. Han tok imot Jesus og fridde til Krystal, etter 21 år sammen. Menighetens største dåp var dagen da de to og fem av barna ble døpt samme sabbat. De to yngste ble barnevelsignet.

Jaysons liv er snudd opp ned de siste tre årene. ”Vi bor ikke lenger bak to meter høye gjerder med avsagde rifler og Rambo-kniver. Nå bor vi bak et hvitt stakittgjerde, og jeg driver min egen håndverkerbedrift.”

Han hjelper fremdeles til med kickboksingklassen, som har ført til at seks personer er blitt døpt. ”Nå lever jeg et fredelig liv. Jeg vil ikke bytte med noen. Jeg er et Guds barn og vil fortelle så mange som mulig om ham,” sier Jayson.

Du kan se Jayson her: bit.ly/Jayson-Rogers