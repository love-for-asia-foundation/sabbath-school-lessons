---
title:  Det evige evangelium
date:  05/09/2019
---

Evangeliets forvandlende invitasjon til «dem som bor på jorden, for alle nasjoner og stammer, tungemål og folk» (Åp 14,6), har fortsatt gjennom kristenhetens historie. Men Åpenbaringen skildrer en fornyet forkynnelse av dette budskapet – den gode nyheten om Jesus og alt dette innebærer – ved tidens ende.

`Les Åp 14,6–7. Hvordan er den vanlige forståelsen av evangeliet (som regel oppsummert i Joh 3,16) inkludert i budskapet i vers 7?`

Åp 14,7 samler tre sentrale elementer vi allerede har nevnt i denne studien av Guds bekymring over ondskap, fattigdom og undertrykkelse i hele Bibelen:

**Dom:**: Appellen om dom – så rettferdighet kan skje – har de undertrykte gjentatt opp gjennom hele historien. Heldigvis hører Gud nødropene. I Salmene leser vi om at for dem som blir behandlet urettferdig, er dommen som godt nytt.

**Tilbedelse:**: I profetenes skrifter hører tilbedelse og gode gjerninger ofte sammen, spesielt når de sammenligner tilbedelsen hos dem som kaller seg Guds folk med den urett de begikk og videreførte. Gud ga uttrykk for at den tilbedelsen han ønsket seg mest, var godhet og omsorg for fattige og nødstedte (Jes 58,6–7).

**Skapelsen:**: Et av grunnelementene i Guds kall til rettferdighet er at menneskene er én familie, at alle er skapt i Guds bilde og elsket av ham, at alle er verdifulle i hans øyne og at ingen skal utnyttes eller undertrykkes på grunn av andres urettmessige vinning og griskhet. Det ser ut som om forkynnelsen av evangeliet i den siste tid er et bredt kall om å ta imot den redning, gjenløsning og gjenreisning som Gud ønsker for menneskeheten. Midt i spørsmålet om sann og falsk tilbedelse og forfølgelse (Åp 14,8–12) vil Gud ha et folk som står for det som er rett, for Guds bud og Jesu tro, også midt i den verste ondskap.

`Hvordan kan vi hjelpe dem som er i nød og samtidig gi dem del i håpet og advarslene i englebudskapene?`