---
title:  Medfølelse og omvendelse
date:  02/09/2019
---

Historiene om frelse og den store konflikten vil ha oss til å innse en sannhet om livet som er grunnleggende for vårt syn på verden og oss selv: både vi og verden er avsporet, ødelagt og syndig. Verden er ikke slik den skulle være, og selv om vi fortsatt bærer Guds bilde, er vi en del av forfallet. Synden i vårt liv er av samme natur som det onde som medfører så mye smerte, undertrykkelse og utbytting verden over.

Derfor er det riktig å føle smerten, ubehaget, sorgen og tragedien i verden omkring oss. Bare roboter kan unngå å føle smerten i livet her i verden. Klagene i Salmenes bok, Jeremias og de andre profetenes sorg og Jesu tårer og medfølelse viser at det er riktig å reagere slik på verden og dens ondskap, særlig overfor dem som så ofte lider under det onde.

`Les Matt 9,36; Matt 14,14; Luk 19,41–42 og Joh 11,35. Hva leser vi i disse versene som fylte Jesus med medfølelse? Hvordan kan vi bli berørt av smerten rundt oss?`

Vi må også huske at synd og ondskap ikke bare er «der ute» eller resultatet av at andre er har sporet av: «Sier vi at vi ikke har synd, da bedrar vi oss selv, og sannheten er ikke i oss» (1 Joh 1,8). Slik Bibelens profeter så det, var synd en tragedie, ikke bare fordi noen hadde brutt «reglene», men fordi synden har ødelagt forholdet mellom Gud og hans folk og påfører andre smerte. Enten det skjer i liten eller stor skala, er ondet det samme.

Selvopptatthet, griskhet, smålighet, fordommer, uvitenhet og uforsiktighet er roten til all verdens onder, urett, fattigdom og undertrykkelse. Og det å bekjenne vår syndighet er et første skritt til å takle ondet, men også et første skritt mot å la Guds kjærlighet få sin rette plass i hjertet: «Dersom vi bekjenner våre synder, er han trofast og rettferdig, så han tilgir oss syndene og renser oss for all urett» (1 Joh 1,9).

`Se på deg selv. Hvordan er du sporet av og en del av det større problemet? Hva er det eneste svaret, og det eneste stedet å finne det?`