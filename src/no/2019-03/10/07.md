---
title:  Til ettertanke
date:  06/09/2019
---

Les «Da Gud ble menneske» i _Alfa og Omega_, bind 4, side 11–17 [DA 19–26]; «Frelst for å tjene andre» i _Helse og livsglede_, side 66–76 [MH 95–107]

«Gud gjør krav på hele jorden som sin vingård. Riktignok er den ennå i hendene på maktraneren. Men den tilhører Gud. Den er hans, først fordi han har skapt den, og dernest – noe som ikke er mindre – fordi han har gjenløst den. Det var for denne verden Kristi offer ble brakt. ’For så høyt har Gud elsket verden at han ga sin Sønn, den enbårne.’ Joh 3,16. Det er ved denne ene store gaven også alle andre gaver er blitt menneskene til del. Daglig tar hele verden imot velsignelser fra Guds hånd. Hver regndråpe og hver solstråle over vår utakknemlige slekt, hvert blad og hver frukt vitner om Guds overbærenhet og hans store kjærlighet.» – _Ord som lever_ (2006), side 216 [COL 301, 302].

«Hos Kristus finnes det ’ikke jøde eller greker’, ’ikke slave eller fri’. Nei, nå er hver og en som før ’var langt borte, ved Kristi blod kommet nær’ (Gal 3,28; Ef 2,13).

Hvor stor enn forskjellen i religiøs oppfatning måtte være, så må et kall fra den lidende menneskeheten høres og besvares. ... Overalt omkring oss er det stakkars forpinte mennesker som trenger medfølende ord og hjelpende hender. Det finnes enker som har behov for sympati og aktiv støtte. Det finnes foreldreløse som Kristus har bedt sine etterfølgere ta imot som en betroelse fra Gud. Altfor ofte går en rett forbi slike uten å akte på dem. De kan riktignok være alt annet enn tiltrekkende, så fillete og uflidde som de gjerne er. Men de er ikke desto mindre Guds eiendom. De er blitt kjøpt for en høy pris, og i hans øyne er de like dyrebare som vi er. De er medlemmer av Guds store husstand, og kristne er som Guds husholdere ansvarlige for dem.» – _Ord som lever_ (2006), side 281, 282 [COL 386,387]

**Spørsmål til drøftelse**

`Når vi prøver å gjøre godt og hjelpe andre: Hvordan kan vi motstå fristelsen til å tro at det på et vis gjør oss bedre og gir oss en fordel Gud bør ta hensyn til?`

`Er dere et menighetsfellesskap der det er «ingen forskjell», men alle er ett i Kristus? Hvordan kan det bli mer slik? Hvor inkluderende er menigheten din?`

`Hvordan finner vi den rette balansen mellom å gjøre godt mot dem som lider, (fordi de trenger det og vi kan hjelpe) og å rekke hånden ut med evangeliets sannheter? Hvordan kan vi gjøre begge deler, og hvorfor er det alltid best å gjøre begge deler?`

**Sammendrag**

Guds kjærlighet slik den er skildret i frelsesplanen og uttrykt i Jesu liv og offer, tilbyr oss tilgivelse, liv og håp. Som mottakere av nåden vil vi dele den med andre, ikke for å fortjene frelsen, men fordi det er det vi er skapt og gjenskapt for å gjøre. Evangeliet forvandler relasjoner og motiverer oss til tjeneste, spesielt for de svakeste.