---
title:  For så høyt har Gud elsket …
date:  01/09/2019
---

I Joh 3,16 står det: «For så høyt har Gud elsket verden ...» – det greske ordet er kosmos og betyr «verden som en skapt, organisert enhet.» – _SDA Bible Commentary_, bind 5, side 929. Verset handler om frelse for menneskene, men frelsesplanen har også følger for hele skaperverket.

`Les Rom 8,20–23. Hva sier dette om de mer vidtrekkende delene av frelsesplanen?`

Selvfølgelig handler frelsen om hver enkelt av oss og vårt forhold til Herren. Men ikke bare det. Rettferdiggjørelsen handler ikke bare om å få vår synd tilgitt. Ideelt sett bør det også handle om hvordan Herren skaper Guds familie gjennom Jesus og Den hellige ånds kraft, en familie som feirer tilgivelsen og frelsesvissheten ved blant annet å vitne for verden med gode gjerninger.

`Les Joh 3,16–17. Hvordan bidrar vers 17 til en bredere forståelse av vers 16?`

Vi godtar at Gud elsker andre enn bare oss selv. Han elsker dem vi elsker, og det er vi glad for. Han elsker også dem vi rekker ut til, og derfor rekker vi ut til dem. Men han elsker til og med dem vi har liten sans for eller frykter. Gud elsker alle mennesker overalt, også dem vi kanskje ikke har stort til overs for.

I skaperverket ser vi et eksempel på dette. Bibelen peker konsekvent på verden rundt oss som bevis på Guds godhet: «For han lar sin sol gå opp over onde og gode og lar det regne over rettferdige og urettferdige» (Matt 5,45). Livet er en gave vi får fra Gud uansett vår respons eller holdning til ham.

`Hvordan burde det endre vår holdning til andre og deres omstendigheter når vi ser at de er skapt og elsket av Gud?`