---
title:  Nåde og gode gjerninger
date:  03/09/2019
---

`Sammenfatt Ef 2,8–10. Hva sier versene om forholdet mellom nåde og gode gjerninger?`

Bibelen forteller at vi ble skapt for å tilbe Gud og tjene andre. Bare i fantasien kan vi prøve å forstå hva disse handlingene ville være i et syndfritt miljø.

Men nå, og på grunn av synden, kjenner vi bare en maltraktert og syndig verden. Heldigvis åpner Guds nåde i Jesu offer for verdens synder veien til tilgivelse og legedom. Midt i vår avsporede eksistens blir livet mer Guds håndverk, og Gud lar oss samarbeide med ham for å helbrede og rette opp skaden og smerten i andres liv (Ef 2,10). «De som tar imot, må dele med andre. Fra alle kanter lyder rop om hjelp, og Gud kaller på mennesker for at de med glede skal tjene sine medmennesker.» – _Helse og livsglede_, side 72 [MH 103].

Og vi gjør ikke gode gjerninger (viser omsorg for de fattige, hjelper de undertrykte, gir mat til de sultne) for å fortjene frelsen eller stå på god fot med Gud. I Kristus står vi på så god fot med Gud ved tro som vi noensinne får bruk for. Nei, vi innser at vi er både syndere og syndens ofre, men elsket og frelst av Gud. Vi kjemper mot fristelsen til selvopptatthet og grådighet, men Guds selvoppofrende nåde tilbyr en ny form for liv og kjærlighet som forandrer livet.

Når vi vender blikket mot korset, ser vi det store og fullkomne offeret som er gjort for oss og skjønner at vi ikke kan føye noe til det vi får i Kristus. Men dette betyr ikke at vi skal være uvirksomme etter alt det vi har fått i Kristus. Tvert imot må vi gi et svar, og hvordan kan vi bedre besvare den kjærligheten som er vist oss enn ved å vise andre kjærlighet?

`Les 1 Joh 3,16–17. Hva sier disse versene om hva vårt svar på korset skal være?`