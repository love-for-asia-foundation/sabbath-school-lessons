---
title:  Marias sang
date:  11/08/2019
---

Tenk deg situasjonen: Maria hadde fått budskapet fra engelen Gabriel bare noen dager før. Han hadde sagt at hun skulle bli mor til Jesus, Den høyestes sønn. Hun har ikke fortalt det til noen, men hun besøker Elisabet, en eldre slektning, som også skal ha et mirakelbarn. Med Åndens innsikt vet Elisabet allerede hva Maria har å fortelle, og sammen feirer de Guds løfter og godhet.

`Les Luk 1,46–55. Legg merke til blandingen av lovprisning mellom det som bare var ment til henne – «for store ting har han gjort mot meg, han, den mektige» (Luk 1,49) – og det mye mer generelle. Hvorfor bør vår lovprisning og tilbedelse av Gud favne både det personlige og det generelle?`

Dette er en bemerkelsesverdig sang som kunne passe godt blant salmene eller profetenes skrifter. Maria er full av undring og takknemlighet. Hun har sett Gud arbeide i sitt eget liv, men hun er også klar over ringvirkningene av hans plan for sitt folk og for menneskeheten.

Maria ser imidlertid ikke på Gud bare som mektig og verdig vår pris, han er også barmhjertig og har en svakhet for de ydmyke, de underkuede og de fattige. Engelen hadde knapt dratt etter å ha kunngjort «det gode budskapet» om at Maria skal bli mor før hun sang: «Han støtte herskere ned fra tronen og løftet opp de lave. Han mettet de sultne med gode gaver, men sendte de rike tomhendte fra seg» (Luk 1,52–53).

Helt i begynnelsen av historien om Jesu liv på jorden omtales han som hersker (Luk 1,43) – men som hersker over et annet slags rike. Mange kommentatorer har beskrevet det Gudsriket Jesus kom for å grunnlegge, som et «opp ned-rike» sammenlignet med denne verdens riker og den måten samfunnet var ordnet på. I beskrivelsene av Jesu rike er verdens mektige og rike blitt de minste, og de fattige og undertrykte settes fri, mettes og løftes opp.

`Hvis kirken skulle være et bilde på Guds rike, hvor godt eksemplifiserer den det «opp ned-riket» som Maria beskrev? Hvordan kan man fremstille det uten å gjøre urett mot de rike og mektige, for de var jo også gjenstand for Kristi kjærlighet?`