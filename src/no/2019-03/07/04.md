---
title:  Jesus helbreder
date:  13/08/2019
---

Evangeliene har mange fortellinger om Jesu mirakler, spesielt helbredelser. Som Jesaja hadde profetert, helbredet han de blinde og satte fri dem som var fanget av sykdom, noen ganger etter mange års lidelse (f.eks. Mark 5,24–34; Joh 5,1–15). Men han gjorde mer: Lamme gikk igjen, og spedalske ble helbredet – ikke bare med ord, men han rørte ved dem enda de var «urene». Han konfronterte demoner som hadde besatt folk på sinn og kropp, og han vekket opp døde.

Man skulle tro disse miraklene ble gjort for å skaffe tilhørere og bevise hans makt for tvilerne og kritikerne. Men så enkelt er det ikke. Jesus ga ofte den som ble helbredet, beskjed om ikke å si det til noen. De holdt det neppe for seg selv likevel, men Jesus ville ikke at miraklene skulle være noen oppvisning. Endemålet var at folk skulle finne frelsen.

Jesu helbredelser var også uttrykk for hans medfølelse. Forut for miraklet da 5000 ble mettet, skriver Matteus: «Da han nå gikk i land, fikk han se en stor folkemengde. Han fikk inderlig medfølelse med dem og helbredet de syke blant dem» (Matt 14,14). Jesus følte smerten hos dem som led, og gjorde det han kunne for å hjelpe dem han kom i kontakt med.

`Les Jesajas profeti i Matt 12,15–21. Hvordan sier Jesaja og Matteus at Jesus gjorde noe mer enn å helbrede noen få syke – eller til og med noen få hundre?`

«Hvert mirakel Jesus gjorde, var et tegn på hans guddommelighet. Han gjorde nettopp de gjerninger som det var forutsagt at Messias skulle utføre. Men for fariseerne var disse barmhjertighetsgjerninger direkte anstøtelige. De jødiske ledere så med hjerteløs likegyldighet på menneskelig lidelse. I mange tilfeller var deres egoisme og tyranni årsak til den lidelse som Jesus lindret. Slik ble hans mirakler en bebreidelse mot dem.» – _Alfa og Omega_, bind 4, side 349 [DA 406].

Jesu helbredelser var uttrykk for medfølelse og rettferd. Men de var ikke et mål i seg selv. Han gjorde det for å føre folk til evig liv (Joh 17,3).