---
title:  Kristi kors
date:  15/08/2019
---

Gud ser og hører de fattiges og undertryktes rop. I Jesus har Gud opplevd og utholdt det verste av verdens umenneskelighet, undertrykkelse og urettferdighet. Enda så mye medfølelse og godhet som Jesus viste i sitt liv og virke, var hans død et resultat av hat, sjalusi og urett.

Fra Jesu fortvilte bønner i Getsemane, til pågripelsen med tortur, spott, korsfestelse og død, utholdt han store smerter, grusomhet, ondskap og undertrykkelse. Alt dette ble verre av at han som led, var uskyldig, ren og god: Han «ga avkall på sitt eget, tok på seg tjenerskikkelse og ble mennesker lik. Da han sto fram som menneske, fornedret han seg selv og ble lydig til døden, ja, døden på korset» (Fil 2,7–8). I lys av frelseshistorien ser vi skjønnheten i Jesu offer for oss, men vi skal ikke glemme den lidelse og urett han ble utsatt for.

`Les Jes 53,3–6. Hva sier dette om det som skjedde med Jesus, den uskyldige som led for de skyldige? Hvordan gjør dette det lettere å forstå hva han gjennomgikk på våre vegne?`

I Jesus vet Gud hvordan ondskap og urett føles. Det er uhørt at en uskyldig henrettes, og mordet på Gud er enda mer uhørt. Han har gjort seg så til ett med oss at vi ikke kan tvile på hans empati, medfølelse og trofasthet: «For vi har ikke en øversteprest som ikke kan lide med oss i vår svakhet, men en som er prøvet i alt på samme måte som vi, men uten synd» (Hebr 4,15). For en åpenbaring av Guds karakter! Hvordan skal man kunne fatte det gode budskapet om Gud som korset forteller?

`Hvorfor må Jesu død som stedfortreder for oss og dem vi hjelper, få være sentrum for alt vi gjør for Herren, spesielt når vi hjelper de nødstedte?`