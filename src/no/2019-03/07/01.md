---
title:  Jesus og de som lider nød
date:  10/08/2019
---

### Bakgrunnsstoff
Luk 1,46–55, Luk 4,16–21, Luk 7,18–23, Matt 12,15–21, Matt 21,12–16, Mark 11,15–19, Jes 53,3–6

> <p>Minnevers</p>
> Herrens Ånd er over meg, for han har salvet meg til å forkynne et godt budskap for fattige. Han har sendt meg for å rope ut at fanger skal få frihet og blinde få synet igjen, for å sette undertrykte fri og rope ut et nådens år fra Herren (Luk 4,18–19).

Da Jesus kom, var det blant annet for å vise oss Gud. Det gjorde han med sin lære, sitt offer og sitt liv. Mye av det han gjorde, førte til endringer i folks liv.

Denne siden av Messias’ virke var forutsagt i GT, av Jesu mor Maria og av Jesus selv da han forklarte sitt oppdrag i sin første omtalte preken (Luk 4). Dessuten brukte evangelienes forfattere ofte sitater fra profetene når de forklarte det Jesus gjorde. De så Jesus som en som videreførte tradisjonen fra profetene, også medfølelsen med de fattige og undertrykte.

Men de religiøse lederne så Jesus som en trussel. De fikk ham arrestert, stilt for retten og korsfestet. I Jesus vet Gud hvordan urett kjennes – og i hans død ble ondskapens grusomhet avslørt. Men i oppstandelsen seiret han på vegne av livet, godheten og frelsen.