---
title:  Misjonsfortelling
date:  16/08/2019
---

#### Sabbatsarbeid

_Ny-Caledonia_

Sophie Buama ble adventist og aksepterte sabbaten som hviledag. Men hun sluttet ikke i jobben. Arbeidsdagene var tirsdag til fredag i kjøpesenteret i landsbyen Mebuet på den lille øya Maré.

Sophie likte ikke å arbeide på sabbaten. Hun skulle stenge butikken kl. 19, og solen gikk ned mellom 17.30 og 18.45, alt etter årstida. Men hun ville ikke slutte, for det var ikke mange jobber på øya, og hun var familiens forsørger. Så hun ba Gud om å få en annen arbeidstid.

En fredag ringte Celine, som passet butikken på lørdagene. Hun var i hovedstaden Noumea og fikk ikke billett hjem. ”Kan du ta over for meg i morgen?” ”Nei, i morgen skal jeg i kirka, det vet du da,” sa Sophie.

Litt etter fikk Sophie SMS fra eieren av supermarkedet. ”Du må åpne butikken i morgen.” Sophie SMS-et tilbake: ”Nei, i morgen er min helligdag.” Eieren svarte: ”Ikke noe problem. Steng.”

På søndag var medarbeideren fremdeles borte, så Sophie åpnet butikken. Eieren kom på jobb og var rasende: ”Butikken har aldri vært stengt på lørdag, og det må aldri skje igjen,” sa hun. Sophie minnet henne om sin tro og sa: ”Vil du sparke meg, så får du bare gjøre det.”

Sophie fikk beholde jobben. Noen uker senere fikk hun fri fire dager til å dra til hovedstaden med sin datter. Men da hun kom hjem, sa eieren at hun måtte ta igjen det tapte. To av dagene var sabbater.

Sophie prøvde å bytte med sin medarbeider, men eieren insisterte på at hun skulle gjøre det. Sophie arbeidet begge sabbatene. Det gjorde vondt. Hun hadde vanskelig for å sove om nettene. Fortvilet ba hun: ”Gud, hjelp meg å få fri på sabbaten.” Hun ba menigheten om å be også.

Noen dager senere kunngjorde eieren et nytt arbeidsprogram. Sophie hadde arbeidet mye overtid og kostet eieren mye ekstra. ”Fra nå av skal du arbeide søndag til onsdag,” sa eieren.

Sophie fortalte det gledesstrålende til sin mann.

Nå tjener hun mindre enn før, men det er fint. Hun kan tilbe på sabbaten. ”Lønnen er ikke viktig, men tiden med Gud er viktig,” sa hun.

For tre år siden gikk en del av offeret 13. sabbat til å bygge to barnesabbatsskoleklasser på Maré, en av dem i Sophies menighet. Takk for gavene.

Du kan se en video om Sophie her: bit.ly/Sophie-Buama