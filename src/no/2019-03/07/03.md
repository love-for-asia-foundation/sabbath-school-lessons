---
title:  Jesu målsetning
date:  12/08/2019
---

Kanskje var det dagens tekst, eller kanskje valgte Jesus versene med overlegg (Jes 61,1–2) i den rullen han ble bedt om å lese fra. Men det var ingen tilfeldighet at disse versene var teksten for hans første offentlige preken. Det er heller ingen tilfeldighet at historien om Jesu korte preken: «I dag er dette skriftordet blitt oppfylt mens dere hørte på» innleder Lukas’ beretning om Jesu offentlige virke (Luk 4,21).

Jesus fortsetter tonen fra Marias sang om et «opp ned-rike» idet han begynte å sette det ut i livet i sitt virke. Jesus – og Lukas i fortellingen om Jesus – brukte Jesajas profeti til å forklare hva Jesus gjorde og skulle gjøre, men det var også et uttrykk for det Maria hadde beskrevet 30 år tidligere. De fattige, de lidende og de undertrykte står i fokus og tar imot de gode nyhetene som Jesus forkynte.

Han brukte versene fra Jes 61 som idégrunnlag. Hans oppdrag skulle være både åndelig og praktisk, og han ville vise at det åndelige og praktiske ikke står så langt fra hverandre som vi iblant tror. For Jesus og disiplene var fysisk og praktisk omsorg for mennesker i hvert fall en del av den åndelige omsorgen.

`Sammenlign Luk 4,16–21 og 7,18–23. Hvorfor svarte Jesus slik? Hvordan vil du svare på lignende spørsmål om Jesus som Messias og Gud?`

Da Jesus sendte ut disiplene, fikk de et oppdrag som var i tråd med dette oppdraget. De skulle kunngjøre at «himmelriket er kommet nær» (Matt 10,7), og han utdypet det: «Helbred syke, vekk opp døde, gjør spedalske rene og driv ut onde ånder! Gi som gave det dere fikk som gave» (Matt 10,8). Deres tjeneste i hans navn skulle avspeile og iverksette verdiene og prinsippene for hans tjeneste og det riket han innbød folk til. Disiplene skulle også ta del i Jesu oppdrag med å styrke de svakeste og fortapte.

`Hvordan balanserer vi dette arbeidet med oppgaven å forkynne de tre englebudskapene? Hvorfor må alt vi gjør, være forbundet med forkynnelsen av sannheten for vår tid?`