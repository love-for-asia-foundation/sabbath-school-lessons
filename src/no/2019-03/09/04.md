---
title:  Å gi
date:  27/08/2019
---

Etter omvendelsen tok Paulus oppdraget med å bringe evangeliet ut til hedningene. Den suksess Gud ga ham, reiste spørsmål om forholdet mellom den nye troen, dens jødiske røtter og Jesu nye, ikke-jødiske tilhengere. På et rådsmåte i Jerusalem drøftet jødiske og hedningkristne ledere saken og søkte Guds veiledning i disse kompliserte spørsmålene. Møtet og resultatene er nedtegnet i Apg 15.

Men i Paulus’ rapport om møtet i Gal 2 føyer han til noe annet som Jerusalemrådet sa om hans virksomhet blant hedningene: «Vi måtte bare huske på de fattige, og nettopp det har jeg lagt vinn på å gjøre» (Gal 2,10).

Paulus fortsatte å ha dette fokuset (Apg 20,35) hele tiden. Som den første menighet i Jerusalem, utvidet han tanken om det kristne fellesskapet til å favne alle troende.

`Les 2 Kor 8,7–15. Hvordan forbinder Paulus evangeliet med giverglede?`

Paulus viste også til to GT-tekster for å få de troende til å vise gavmildhet og omsorg for vanskeligstilte trossøsken. Han siterte historien om mannaen i ørkenen som eksempel på å gi og dele med resten av menighetsfellesskapet (2 Kor 8,15). Han siterte også fra Sal 112,9: «Han strødde ut og ga til de fattige, hans rettferd skal alltid vare» (2 Kor 9,9).

Paulus ba leserne gi med plan, og systematisk legge til side noe av inntekten, så det ble lett å gi når han eller Titus besøkte dem for å hente gavene til de troende som led nød i Jerusalem. Han brukte eksempelet fra en menighet til å oppmuntre andre til liknende gavmildhet. «Når dere trofast har fullført tjenesten, vil de prise Gud fordi dere var lydige og bekjente dere til Kristi evangelium og helhjertet delte med dem og med alle» (2 Kor 9,13).

`Hvordan bør vi prioritere når vi ikke kan gi til alle gode formål?`