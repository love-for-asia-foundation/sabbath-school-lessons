---
title:  Jakob «den rettferdige»
date:  29/08/2019
---

Kristen tradisjon tyder på at Jakob, Jesu bror eller stebror, ble leder for den første menigheten i Jerusalem og ledet apostelmøtet i byen (Apg 15; Gal 1 og 2). I så fall er det sannsynlig at han skrev Jakobs brev.

Jakob var et vanlig navn, men hvis det var samme person, kan han også ha vært den kirkelederen som kalles Jakob «den rettferdige», noe som antyder at han var en klok leder som behandlet andre riktig og tok seg av dem som ofte ble glemt eller tråkket på. Boken som bærer hans navn, er blitt kalt «Ordspråkene i Det nye testamentet», siden den fokuserer på praktisk gudsfrykt og et klokt liv som Guds etterfølgere.

Forfatteren av Jakobs brev minnet leserne om å «gjøre det Ordet sier, ikke bare høre det, ellers vil dere bedra dere selv» (Jak 1,22), og at den troen som betyr noe og er ren og varig i Guds øyne, fokuserer på omsorg for de nødstedte og undertrykte og motsetter seg storsamfunnets ødeleggende innflytelse (Jak 1,27).

`Les Jak 2,1–9 og Jak 5,1–5. Hvordan skiller Jakobs holdning til de rike seg fra det som er vanlig i de fleste samfunn? Hva sier han om hvordan rike og fattige skal behandles i menighetsfellesskapet?`

Jakob sier at det nytter lite bare å ønske folk alt godt hvis de fryser og sulter. Det er bedre å gi dem mat og klær som uttrykk for omsorg enn å servere fromme følelser og velmente ønsker (Jak 2,14–16). Jakob bruker dette som eksempel på samspillet mellom tro og gjerninger. Han gjentar også (Jak 2,8) det Jesus lærte om å elske sin neste som seg selv, og viser hvordan budet skal etterleves i hverdagen, nemlig i tjeneste for Gud og andre, ikke for å fortjene frelsen, men fordi det uttrykker sann tro.

`Hvorfor er det så lett å foretrekke de rike fremfor de fattige?`