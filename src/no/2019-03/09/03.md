---
title:  Dorkas’ tjeneste og vitnesbyrd
date:  26/08/2019
---

Da kirken fikk større utbredelse – som Jesus forutsa – «i Jerusalem og hele Judea, i Samaria og helt til jordens ende» (Apg 1,8), tok nye troende del i hans tro og tjeneste. Blant dem var Dorkas – også kjent som Tabita – i byen Jaffa. Hun tok på alvor det Jesu sa om at når hun kledde de nakne, gjorde hun det for Jesus selv (Matt 25,38; Matt 25,40).

`Les beskrivelsen av Dorkas og hennes arbeid i Apg 9,36. Hvordan kan ditt liv og tjeneste sammenfattes? Hvordan vil du gjerne omtales?`

Det ser ut til at Dorkas’ tjeneste var slik at beskrivelsen av henne som «disippel» (Apg 9,36) og hennes trofasthet, energi og fokus på andre var kjent også utenfor hjembyen.

Peter besøkte byen Lod ikke langt unna, og folk i Jaffa ba ham om å komme etter Dorkas’ altfor tidlige død (Apg 9,37–41). Da Peter kom til Jaffa, ble han møtt av mange som Dorkas hadde hjulpet. De viste ham klærne hun hadde sydd og sa sikkert mye om hvordan hun hadde hjulpet dem og andre.

Det at Peter ba for Dorkas og Gud ga henne livet tilbake, er ingen garanti for at det vil gå slik for alle som lever i tjeneste for andre. Dorkas var jo allerede blitt syk og hadde utåndet, og diakonen Stefanus var blitt den første martyren (Apg 7,54–60). Et liv i tjeneste er ikke et problemfritt liv, iblant kan det også være hardere enn vanlig.

Men her brukte Gud erkjennelsen av hans kjærlighet og makt i Dorkas’ liv og død til å gjøre et sterkt inntrykk på folk i Jaffa: «Dette ble kjent over hele Jaffa, og mange kom til tro på Herren» (Apg 9,42).

`Ville ditt bidrag ha blitt gjenstand for sorg og savn hvis du skulle dø, slik Dorkas’ tjeneste ble husket og sørget over? Hvordan kan vi etterlate oss et bedre minne om vår tjeneste? Hvilke praktiske evner har du (som Dorkas’ ferdigheter til å lage klær) som du kan bruke i tjenesten for andre?`