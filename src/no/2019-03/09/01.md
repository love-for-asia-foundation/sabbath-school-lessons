---
title:  Tjeneste i menigheten i NT
date:  24/08/2019
---

### Bakgrunnsstoff
Apg 2,42–47, Apg 4,32–37, Matt 25,38, Matt 25,40, Apg 9,36, 2 Kor 8,7–15, Rom 12, Jak 2,1–9

> <p>Minnevers</p>
> En gudsdyrkelse som er ren og feilfri for Gud, vår Far, er å hjelpe enker og foreldreløse barn i deres nød, og ikke la seg flekke til av verden (Jak 1,27).

Misjonsbefalingen (Matt 28,18–20) er blant Bibelens mest kjente tekster. Versene kalles gjerne vår målsetning og har gitt inspirasjon til utallige misjons- og evangeliseringsprosjekter. Inspirert av disse versene har kristne mennesker utbredt evangeliet over hele verden.

Hva sa Jesus i misjonsbefalingen? Å gjøre til disipler, døpe og lære dem å «holde alt det jeg har befalt dere» (Matt 28,20). Og mye av det Jesus befalte oss, har å gjøre med å ta seg av dem som lider nød, har det vondt eller ikke klarer å ta vare på seg selv. Vi skal huske at for Jesu første disipler var ikke dette noen ny oppgave, som de ikke hadde hørt eller sett før, men mer en videreføring av oppdraget han hadde arbeidet med blant dem. Denne siden av Jesu lære ser vi tydelig i kirkens liv som en del av oppfyllelsen av misjonsbefalingen.