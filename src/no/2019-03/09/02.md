---
title:  Et nytt fellesskap
date:  25/08/2019
---

Etter Jesu himmelfart og Den hellige ånds komme på pinsedagen, vokste gruppen av troende raskt og dannet den første menighet, et nytt samfunn blant Jesu tilhengere som først ble ledet av de opprinnelige disiplene. Men det nye fellesskapet var ikke bare noe de fant på. Det bygget på Jesu lære og virke og hentet inspirasjon fra jødenes gamle skrifter.

`Les Apg 2,42–47 og Apg 4,32–37. Hva er det sentrale i disse beskrivelsene av det første menighetsfellesskapet?`

Israelittene ser ikke ut til noen gang å ha levd ut planen om et rettferdig og raust samfunn, men den første menighet tok det på alvor at: «Det skal ikke finnes noen fattige hos deg» (5 Mos 15,4). Et av de praktiske uttrykkene for deres tro var å dele det de hadde – til og med selge jord og bidra med de midlene det ga (Apg 4,34–5,2) – for å hjelpe trossøsken og være til velsignelse for dem som sto utenfor det nye fellesskapet, især ved hjelp av helbredelser (Apg 3,1–11; Apg 5,12–16).

Likevel var det ikke et utopisk fellesskap. Da antallet troende økte, ble det uro om fordelingen av ressursene, særlig når det gjaldt utdelingen av mat til enker (Apg 6,1). Disiplene var de naturlige lederne, men ønsket å fokusere på forkynnelsen. For å håndtere situasjonen, måtte man omorganisere.

Dermed ble sju personer satt til å ta seg av praktiske anliggender. Dette var kanskje den første erkjennelsen av de ulike tjenestene og evnene som skulle til i kirken. Samtidig viste det betydningen av praktisk tjenersinn i kirkens liv og vitnesbyrd. «Fromheten og rettferdigheten, som var rettesnorer for dem som ledet Guds folk mens Moses og David levde, gjaldt også for dem som fikk overoppsynet med den nyorganiserte menigheten i evangeliets tidsalder.» – _Alfa og Omega_, bind 6, side 67 [AA 95].

`Prøv å forestille deg hvordan det må ha vært i den første menighet. Hvordan kan vi gjenspeile de samme prinsippene i dag?`