---
title:  En likhetens dag
date:  16/07/2019
---

En rask gjennomlesning av de ti bud i 2 Mos 20 og 5 Mos 5 viser at det fjerde budet er det mest detaljerte. Noen bud er på bare to ord (på hebraisk), men det fjerde taler både om hvorfor, hvordan og hvem i forbindelse med å huske sabbaten.

`Les 2 Mos 20,8–11. Hva sies om tjenere, fremmede og dyr, og hva betyr det?`

Fokuset på andre er bemerkelsesverdig. Sigve Tonstad sier at budet er enestående blant verdens kulturer. Han sier sabbatsbudet «prioriterer nedenfra og ikke ovenfra og ned. Først tas det hensyn til de svakeste og mest sårbare i samfunnet. De som trenger mest til hvile – slaven, den fremmede og lastedyret, får spesiell omtale. I sabbatsdagens hvile finner de underprivilegerte og de umælende dyrene en alliert.» – _The Lost Meaning of the Seventh Day_ (Michigan, 2009), side 126, 127.

Budet legger vekt på at sabbaten er en dag til glede for alle. Den utligner forskjellene. Er du arbeidsgiver gjennom uka, har du ingen rett til å presse dine ansatte til å arbeide på sabbaten. For Gud ga også dem en hviledag. Hvis du er ansatt (eller slave) resten av uka, minner sabbaten om at du er like mye skapt og frelst av Gud, og Gud vil at du skal feire det på en annen måte enn dine vanlige plikter. Selv de som står utenfor det sabbatsholdende folk – «innflytteren som bor i byene dine» (2 Mos 20,10) – skulle ha glede av sabbaten.

Denne tanken må ha vært helt ny for israelittene som hadde vært slaver og marginalisert. Nå som de skulle bo i et nytt land, ville ikke Gud at de skulle legge seg til sine tidligere plageånders vaner. Ved siden av detaljerte lover for samfunnet fikk de en ukentlig påminnelse om hvor like alle er overfor Gud.

`Hvordan kan du gi folk i nærmiljøet del i sabbaten? Altså: Hvordan kan andre ha glede av din sabbatshelligholdelse?`