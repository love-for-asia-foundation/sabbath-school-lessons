---
title:  Misjonsfortelling
date:  19/07/2019
---

#### Ingen pensjonsplaner

_Okanama Kevi (66), Papua Ny-Guinea_

Mange pastorer flytter tilbake til barndomsstedet når de blir pensjonister i Papua, og tilbringer sine siste år hos familien. Men ikke Okanama Kevi i Ura. Han fikk det enda mer travelt med sin bønnevirksomhet.

Han er blitt landskjent og får besøk av adventister og andre som ber om hjelp. Bønnelisten som han legger frem for Gud morgen og kveld, er lang.

En dag kom pastor Ricky fra en annen menighet. Han hadde hørt om Okanamas bønnetjeneste en gang han var i Ura. Han kom til pastor Okanama med sin gravide kone, som hadde gått over tiden. ”Kan du be for henne. Vi er veldig bekymret.”

Pastor Okanama salvet henne med olivenolje og ba. To dager senere fødte hun en velskapt jente.

Sabbaten etter kom Ricky i adventistkirka med kone og seks barn, også den nyfødte. Pastor Okanama ba dem straks med i dåpsklassen. De fem barna mellom åtte og tolv år begynte også å studere Bibelen. I august 2017 ble alle syv døpt. ”Ricky har sluttet som pastor,” sier Okanama. ”Han er trofast medlem av vår menighet nå.”

Etter Rickys dåp kom hovedpastoren i hans gamle menighet på besøk i adventistkirka. Han fikk tale, og sa: ”Jeg brukte mye tid på Ricky. Nå er han blitt adventist. Dere tar godt vare på ham, slik jeg gjorde.” Dermed ga han Rickys beslutning sin velsignelse.

Ricky driver to små forretninger, han selger kontorutstyr og biler. Da han ble døpt, ba han pastor Okanama om å innvie virksomhetene hans til Gud. Det gjorde Okanama med glede.

”Han er en frukt av bønnetjenesten min,” sa Okanama. ”Jeg har bedt for mange pastorer.”

Han har ingen planer om å pensjonere seg. En del av offeret 13. sabbat i 2016 gikk til å bygge klasserom for barnesabbatsskolen i Papua Ny-Guinea, også der pastor Okanama bor. Takk for misjonsgavene.

Se video om pastor Okanama her: bit.ly/Okanama-Kevi-2