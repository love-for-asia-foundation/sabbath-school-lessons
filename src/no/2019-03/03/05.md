---
title:  En helsebringende dag
date:  17/07/2019
---

Fra først av var sabbaten bred og inkluderende, men da Jesus kom, var den noe ganske annet for mange av de religiøse lederne. I stedet for frihet og likestilling var sabbaten nedlesset med menneskebud og begrensninger. Jesus tok avstand fra dette, spesielt når det ble brukt mot andre.

Dette gjorde han klarest da han helbredet folk på sabbaten. Det virker som om han med overlegg utførte disse miraklene på sabbaten heller enn en annen dag, for å få sagt noe viktig om sabbaten. Det var på sin plass å helbrede på sabbaten, og ofte brukte fariseerne det han sa som påskudd for planer om å få ham tatt av dage.

`Les om Jesu sabbatshelbredelser i Matt 12,9–13; Mark 1,21–26; Mark 3,1–6 og Joh 9,1–16. Hva er det viktigste ved disse historiene?`

Sabbaten var viktig for Jesus. Vi må ta vare på dagen til å vokse i forholdet til Gud, familien, menigheten og samfunnet. Men sabbatshelligholdelsen skal ikke gjøre oss selvfokusert. Som Jesus sa: «Altså er det tillatt å gjøre godt på sabbaten» (Matt 12,12).

Mange gjør mye for å ta seg av andre. Men mange synes også at vi burde gjøre mer for å hjelpe. Vi vet at Gud har omsorg for dem som har det vondt, er undertrykt eller glemt, og at vi skal bry oss om dem. Siden vi ikke skal bedrive vanlig arbeid og er fri for ukas jag, har vi tid til å fokusere på omsorgen for andre som sann og aktiv sabbatshelligholdelse: «Ifølge det fjerde bud var sabbaten satt av til hvile og religiøs tilbedelse. Alt verdslig arbeid skulle opphøre, men barmhjertighetshandlinger og godgjørenhet var etter Herrens vilje. ... Å lindre nød og trøste de sørgende er et kjærlighetsarbeid som ærer Guds hellige dag.» – _Welfare Ministry_, side 77.

`Hva gjør du for andre på sabbaten?`