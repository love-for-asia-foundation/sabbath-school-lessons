---
title:  Sabbatshvile for landet
date:  18/07/2019
---

Vi har sett at sabbaten var en fast del av Israels livssyklus. Men sabbatsprinsippet handlet ikke bare om en dag hver uke. Man hadde også en spesiell hvile hvert sjuende år, som endte i frigivelsesåret etter sju rekker på sju år, altså hvert 50 år.

`Les 3 Mos 25,1–7. Hva er spesielt ved dette? Hvordan kan du innlemme dette prinsippet i ditt liv?`

I sabbatsåret fikk markene ligge brakk. Det er en fornuftig måte å forvalte jorden på som har fått stor anerkjennelse.

Det sjuende året var også viktig for slavene (2 Mos 21,1–11). Hvis noen av israelittene ble så nedsyltet i gjeld at de måtte selge seg som slaver, skulle de frigis i det sjuende året. Tilsvarende ble utestående gjeld slettet etter det sjuende året (5 Mos 15,1–11).

I likhet med den mannaen Gud ga israelittene i villmarken, var det at man ikke plantet noe ett år en tillitserklæring til at Gud ville gi nok i året før pluss det som vokste av seg selv i sabbatsåret. På samme måte var det å gi fri slaver og slette gjeld en barmhjertighetshandling, men det ble gjort i tillit til at Gud sørger for våre behov. Folket skulle lære at de ikke behøvde å undertrykke andre for å klare seg.

Sabbatens prinsipper var nært knyttet til Israels samfunnsstruktur. Slik bør også moderne sabbatshelligholdelse være en åndelig disiplin som forvandler alle de andre dagene. I praksis er sabbaten en måte å leve ut Jesu lære på: «Den Far dere har i himmelen, vet jo at dere trenger alt dette ... Søk først Guds rike og hans rettferdighet, så skal dere få alt det andre i tillegg» (Matt 6,32–33).

`Hva bør det at man holder sabbaten bety for resten av ukedagene? La oss si at du er grådig, egoistisk og hensynsløs fra søndag til fredag. Har det da noe å si om du ikke er slik på sabbaten? (Eller kan du unngå å være slik på sabbaten hvis det er slik du er resten av uka?)`