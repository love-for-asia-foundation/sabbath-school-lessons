---
title:  Nok manna
date:  14/07/2019
---

Etter generasjoner med slaveri og sosialt forfall og undertrykkelse søkte Gud å hjelpe israelittene. Han pekte på en bedre måte å leve på og ga dem lover så samfunnslivet kunne bli best mulig. Men et av de første leddene i denne prosessen kom i form av en praktisk og lærerik lekse.

Gjennom den 40 år lange vandringen i ødemarken burde denne livsrytmen, et synlig bevis på Guds omsorg, ha blitt en del av Israels kultur. Den kom i form av manna, mat som hver morgen la seg på bakken rundt leiren.

`Les 2 Mos 16,16–18. Hva tror du er poenget med den tilmålte mengden for hver person?`

I 2 Kor 8,10–15 viser Paulus til denne historien som eksempel på hvordan kristne burde gi: «Denne gangen har dere overflod og kan hjelpe dem som lider nød. En annen gang har de overflod og kan hjelpe dere når dere lider nød. Da blir det likhet» (vers 14).

De og vi skulle lære at Gud har gitt nok til sitt folk og til skaperverket. Hvis vi bare tar det vi trenger og deler overskuddet med andre, får alle nok. Når de bare tok nok for dagen i dag, måtte de stole på at det ville komme mer neste dag. Undertrykte mennesker, som de israelittiske slavene var, fokuserer ofte på egen overlevelse, men Gud ville lære dem tillit og storsinn.

Men det var også en annen side ved dette. Hver fredag lå det dobbelt opp med manna på bakken, og den dagen skulle folket samle opp den ekstra mannaen som forberedelse til sabbaten. Den ekstra gaven ble enda en lekse i å stole på Herren for alle ens behov. Slik var mannaen et uttrykk for Guds nåde, og gjorde at de satte mer pris på hvilen som Gud hadde lovet dem på den syvende dag.

`Hva kan vi foreta oss på fredager som kan gi oss større glede av sabbaten?`