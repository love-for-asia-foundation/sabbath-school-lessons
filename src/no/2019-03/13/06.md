---
title:  Oppmuntre hverandre til gode gjerninger
date:  26/09/2019
---

Selv om vi har de beste motiver og tror vi er på Guds og det godes side, kan arbeidet for Herren være både vanskelig og hardt. Sorg og smerte er en realitet. Derfor trenger vi menighetsfellesskapet. I arbeidet med disiplene ga Jesus eksempel på et støttende fellesskap. Han sendte sjelden folk ut alene, og når det skjedde, kom de snart tilbake for å dele sine opplevelser og samle krefter og nytt mot.

`Les Hebr 10,23–25. Vers 25 er best kjent av disse versene, men hvordan utvider de to foregående versene forståelsen av dette kjente verset? Hvordan kan vi oppmuntre hverandre til «kjærlighet og gode gjerninger»?`

I nesten hvilken som helst oppgave, tiltak eller prosjekt kan en gruppe som arbeider sammen, oppnå mer enn om alle arbeider hver for seg. Dette minner oss igjen om kirken som Kristi legeme (Rom 12,3–6) der vi har ulike oppgaver, men utfyller hverandre. Når alle gjør det vi er best til, men gjør det slik at vår innflytelse kan fungere sammen, kan vi ha tillit til at vårt liv og virke vil gjøre en forskjell for evigheten.

Resultater er viktige når man søker å gjøre det som er riktig – for utfallet gjelder mennesker og deres liv – men vi må iblant la Gud ta seg av resultatene. Det hender vi ser liten fremgang når vi arbeider for å avhjelpe fattigdom, beskytte de sårbare, sette fri de undertrykte og tale for de stemmeløse. Men vi har det håpet at vi arbeider for en langt større og i siste instans seirende sak: «La oss ikke bli trette mens vi gjør det gode. Når tiden er inne, skal vi høste, bare vi ikke gir opp. Så la oss gjøre godt mot alle så lenge det er tid, og mest mot dem som er vår familie i troen» (Gal 6,9–10; se også Hebr 13,16).

Derfor er vi kalt til å oppmuntre hverandre, bokstavelig talt inspirere hverandre med mot. Et trofast liv er både vanskelig og fullt av glede. Både rettens Gud og rettsfellesskapet støtter oss og det vi oppmuntrer andre til å bli med i.

`Hvem kjenner du som arbeider fast med å avhjelpe andres lidelser? Hvordan kan du oppmuntre dette mennesket eller denne gruppen i det gode de gjør?`