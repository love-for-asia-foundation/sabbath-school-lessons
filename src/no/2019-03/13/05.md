---
title:  Nåde i kirken
date:  25/09/2019
---

I begynnelsen av Jobs bok peker Gud på Job og hans trofasthet som eksempel på at Guds veier og hans omgang med syndere er god (Job 1,8). Det er påfallende at Gud lar sitt gode navn og rykte avhenge av hvordan hans folk lever. Men Paulus utvidet den tilliten Gud har til enkelte av sine «hellige» til å omfatte menighetsfellesskap: «Slik skulle hans mangfoldige visdom bli kunngjort gjennom kirken for maktene og åndskreftene i himmelrommet» (Ef 3,10).

`Les Ef 2,19. Hva tror du ligger i tanken om å beskrive menighetsfellesskapet som Guds «familie»? Hva bør denne beskrivelsen få å si for hvordan kirken som organisasjon opptrer?`

I grupper og organisasjoner er den måten medlemmene behandles på, en gjenspeiling av gruppens grunnverdier. Som Guds familie, Kristi kropp og Åndens fellesskap har kirken det høyeste kall for sitt liv og levnet: «For Gud vil ikke uorden, men fred» (1 Kor 14,33).

Verdiene rettferd, nåde og kjærlighet – slik de ses i lys av Guds rettferd, nåde og kjærlighet – bør få styre alt som skjer i menigheten. Fra lokale menigheter til verdensorganisasjonen bør disse prinsippene veilede kirkeledere i hvordan de leder, tar beslutninger og viser omsorg for «disse mine minste» i menighetsfellesskapet. De samme prinsippene bør avgjøre hvordan vi løser tvister som oppstår blant medlemmer. Hvis vi ikke kan behandle våre egne med rettferd og verdighet, hvordan skal vi kunne gjøre det med andre?

Der kirken sysselsetter folk, bør den være en generøs arbeidsgiver og sette mennesker høyere enn andre hensyn og motarbeide urettferdig behandling av medlemmer. Kirken skal være et trygt sted der alle gjør det de kan for å beskytte de svake. Og som i den første menighet bør medlemmene være innstilt på å støtte dem i «menighetsfamilien» som har det vondt eller lider nød.

Dette var Jesu befaling, en befaling som ikke bare ville forvandle trosfellesskapet, men også vise andre at troen var ekte: «Et nytt bud gir jeg dere: Dere skal elske hverandre. Som jeg har elsket dere, skal dere elske hverandre. Ved dette skal alle forstå at dere er mine disipler: at dere har kjærlighet til hverandre» (Joh 13,34–35).