---
title:  En tjenende rest
date:  23/09/2019
---

Standarddefinisjonen på dem som omtales som «de andre» (KJV: «remnant», en rest) finner vi i Åp 12,17: «de som følger Guds bud og holder fast på vitnesbyrdet om Jesus» (også Åp 14,12). Dette kjennetegner Guds folk mot slutten av verdens historie. Men i bibelhistorien finner vi også eksempler på hvordan en slik «rest» opptrer og hvordan slike mennesker tjener andre.

`Moses er et eksempel på det. Les 2 Mos 32,1–14. Hva er likt og ulikt mellom Moses i denne historien og resten i Åp 12,17?`

I vrede mot israelittene truer Gud med å ødelegge dem og overføre løftene som var gitt til Abraham – at hans etterkommere skulle bli et stort folk – til Moses og familien hans (2 Mos 32,10).

Men Moses nektet. Han drister seg til å krangle med Gud og sier at hvis Herren gjør det han truer med, vil han ta seg dårlig ut (2 Mos 32,11–13). Men Moses går lenger og satser sin egen posisjon.

Han hadde slitt med å lede folket gjennom villmarken. De hadde klaget og kjeklet nesten hele veien. Men likevel sier han: Hvis du ikke kan tilgi dem, «så stryk meg ut av boken du skriver i» (Mos 32,32). Moses vil gi avkall på evigheten for å redde dem han har reist sammen med. For et eksempel på selvoppofrende forbønn for dem som ikke fortjener det! Og for et symbol på hele frelsesplanen!

«Da Moses gikk i forbønn for Israel, glemte han sin frykt på grunn av sin dype interesse og kjærlighet til dem han hadde vært Guds redskap for. Herren lyttet til hans uselviske bønn og oppfylte den.

Gud satte sin tjener på prøve for at han kunne vise sin trofasthet og kjærlighet til dette villfarne, utakknemlige folket. Og Moses bestod prøven med glans. Hans interesse for Israel hadde ikke noe selvisk motiv. Folkets ve og vel betydde mer for ham enn personlig ære, og mer enn å skulle bli stamfar til et stort folk. Gud så med velvilje på hans trofasthet, hans hjertelag og hans hederlighet. Fordi han var en tro hyrde, fikk han det store oppdraget å føre Israel til løftets land.» – _Alfa og Omega_, bind 1, side 298 [PP 319].

`Hva sier dette om hvordan vi bør behandle dem omkring oss som er på villspor?`