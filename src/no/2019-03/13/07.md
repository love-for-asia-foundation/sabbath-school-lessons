---
title:  Til ettertanke
date:  27/09/2019
---

Les «Et trofast vitne» i _Alfa og Omega_, bind 6, side 375–381 [AA 546–556]; «Kindness the Key to Hearts,» side 81–86 i _Welfare Ministry_.

«Det arbeidet disiplene gjorde, må vi også gjøre. Hver eneste kristen må være en misjonær. I vår tjeneste for dem som trenger hjelp må vi gjenspeile sympati og medlidenhet og forsøke på en uegennyttig måte å lindre smertene blant lidende mennesker. ...

Det er vår oppgave å mette dem som sulter, kle de nakne og trøste dem som lider og har det vondt. Vi skal hjelpe dem som lever i fortvilelse, og gi håp til dem som føler at de ikke har noe håp.

Når Kristi kjærlighet kommer til uttrykk gjennom uegennyttig tjeneste for andre, vil den kunne gjøre mer for å omvende en urettferdig enn hva sverd og domstoler vil kunne gjøre. ... Det er ofte slik at det hjertet som hardner under irettesettelser, vil smelte under Kristi kjærlighet.» – _Helse og livsglede_, side 73–75 [MH 104, 106].

«Slaveriet, kastesystemet, urettferdige rasefordommer, undertrykkelse av fattige, forsømmelse av de ulykkelige – alt dette fremsettes som ukristelige og alvorlige trusler mot menneskets velvære og som onder som Herren har kalt Kristi menighet til å bryte ned.» – Generalkonferansens formann A. G. Daniells i sin tale om Ellen Whites livsverk ved hennes begravelse, _Life Sketches of Ellen G. White_, side 473.

**Spørsmål til drøftelse**

`Mange mennesker, grupper og organisasjoner søker å avhjelpe nøden i verden. Hvilke sterke sider, tanker og ressurser har Syvendedags Adventistkirken som kan tilføres denne oppgaven?`

`Kan du huske en tid da du har følt deg oppmuntret og støttet av menighetsfellesskapet? Hvordan kan den erfaringen hjelpe deg å gi den samme oppmuntringen videre til andre?`

`Hva annet enn menighetsfellesskapets støtte kan hjelpe oss å unngå at vi blir «trette mens vi gjør det gode»?`

`Hvilke rettferds- og fattigdomsprosjekter og initiativer vet du om som Syvendedags Adventistkirken for tiden støtter opp om rundt om i verden? Hvordan kan du bidra til denne siden av kirkens arbeid?`

**Sammendrag**

Ja, som kristne er vi kalt til å avhjelpe andres behov, spesielt andre som har det vondt, lider og er undertrykt. Og selv om vi har individuelle oppgaver på dette området, kan vi være mye mer effektive når vi arbeider sammen som en kirkefamilie.