---
title:  Pådrivere for forandring
date:  22/09/2019
---

I de første kapitlene i Apostlenes gjerninger så vi at de første troende skapte et alternativt samfunn og viste omsorg for dem som led nød. Sammen rakte de ut hånden til dem utenfor. De tilbød hjelp der det var nødvendig og ba dem bli med på det Gud gjorde blant dem.

Jesus talte om salt og lys. Paulus har en rekke bilder på kirkens aktivitet i verden. Han beskriver blant annet de som lever som Guds folk som et offer (Rom 12,1), Kristi kropp (1 Kor 12,12–20), ambassadører (2 Kor 5,18–20) og som parfyme (2 Kor 2,14–16). Hvert av disse bildene viser til en rolle som representanter for Guds rike her og nå, i en verden som herjes av den store konflikten.

`Se over hver av disse «representative» beskrivelsene ovenfor. Hvilken passer best til hvordan du vil representere Gud og hans vei der du bor, og hvorfor?`

Alle bildene er forbundet med handling, ikke som middel til å bli akseptert av Gud, men fordi vi er godtatt av Gud ved Kristi offer og har tatt imot Guds kjærlighet og nåde til å være hans representanter i en skakkjørt verden.

Men de kan også forstås på et dypere plan: Siden Guds rike handler om Guds kjærlighet og nåde, deltar vi aktivt i evighetsriket når vi handler slik og gjenspeiler hans kjærlighet og nåde for andre her og nå.

I folkeretten anses et lands ambassade som en del av det landet den representerer, også når den rent fysisk ligger i et fremmed land, kanskje langt hjemmefra. Når man handler i tråd med Guds rike, gir man et glimt av evighetens virkelighet her og nå, og da peker man også på og er en forsmak på det ondes endelige nederlag. Og når vi gjør det – som Kristi ambassadører eller sendebud – kan vi oppleve at hans kjærlighet og rettferdighet er en realitet i vårt liv, i menigheten og i dem vi søker å tjene.

`Les 2 Kor 2,16. Hva er forskjellen på de to duftene, og hvordan kan vi vite hvilken vi er?`