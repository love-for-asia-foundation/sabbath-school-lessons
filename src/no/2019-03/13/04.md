---
title:  Å nå mennesker
date:  24/09/2019
---

Menighetens drøftelser kan ofte henge seg i et følt behov for å velge enten et fokus på sosialt arbeid eller evangelisering, enten godgjørenhet eller vitnetjeneste. Men når vi forstår begrepene bedre og ser på Jesu liv, blir forskjellen borte, og vi ser at forkynnelsen av evangeliet og arbeidet for å hjelpe andre hører sammen.

En av Ellen Whites mest kjente uttalelser lyder slik: «Ikke noen annen metode enn den Kristus brukte vil gi virkelig suksess når det er snakk om å nå mennesker. Frelseren blandet seg med menneskene som en som ønsket at de skulle ha det godt. Han viste dem sin sympati, fylte deres behov og vant deres tillit. Så bød han dem: «Følg meg. ...

Vi må lindre de fattiges nød, pleie de syke, trøste dem som har sorg, undervise de uvitende, gi råd til de uerfarne. Vi må lære oss å gråte med dem som gråter og glede oss sammen med dem som har glede.» – _Helse og livsglede_, side 104–105 [MH 143].

Vi har sett at rettferd og evangelisering hører sammen, ikke bare i Jesu virksomhet, men i hans første utsendelse av disiplene: «Gå og forkynn: ‘Himmelriket er kommet nær!’ Helbred syke, vekk opp døde, gjør spedalske rene og driv ut onde ånder! Gi som gave det dere fikk som gave» (Matt 10,7–8). Kort sagt, en av de beste måtene å nå andre med budskapet vårt, er å avhjelpe deres nød.

`Les 1 Pet 2,12 og Fil 2,15. Hva sier Peter og Paulus om det vitnesbyrdet som ligger i Guds folks gode gjerninger?`

I lys av en utvidet forståelse av Guds budskap gir evangelisering uten engasjement for andre ingen mening. Vers som 1 Joh 3,16–18 og Jak 2,16 understreker hvor selvmotsigende det er å forkynne evangeliet uten å leve det. På sitt beste er evangelisering – å overbringe den gode nyheten om håp, redning, omvendelse, forvandling og Guds altomfattende kjærlighet – et uttrykk for rettferd.

Både evangelisering og ønsket om rettferd bunner i anerkjennelse av Guds kjærlighet til fortapte, avsporede og skadde mennesker – en kjærlighet som vokser i oss under Guds påvirkning. Vi velger ikke den ene eller andre handlingen. I stedet samarbeider vi med Gud når vi arbeider med mennesker, avhjelper deres reelle behov og bruker de ressursene Gud har betrodd oss.

`Men hvordan kan vi sikre oss at vi ikke forsømmer å forkynne evangeliet om frelsen når vi også gjør godt mot andre?`