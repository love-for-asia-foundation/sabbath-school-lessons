---
title:  Ingen flere tårer eller smerte
date:  12/09/2019
---

`Les Åp 21,1–5; Åp 22,1–5 og tenk på hvordan livet vil bli slik det er beskrevet her. Hvorfor er det vanskelig å tenke seg et liv uten synd, død, smerte og tårer?`

Bibelens skildring av livet etter synden er fantastisk, og bare en skygge av det som venter oss. Versene sier nesten like mye om hva som ikke skal være der som det som skal være der. Når vi bare kjenner vår verden, blir det vanskelig å forestille seg livet uten smerte og lidelse, død og frykt, urett og fattigdom.

Ikke nok med at dette skal være borte, beskrivelsen får et personlig preg: «Han skal tørke bort hver tåre fra deres øyne» (Åp 21,4). Guds medfølelse med alle som har opplevd lidelser, når sitt klimaks i denne setningen. Han ikke bare setter punktum for lidelsen, han skal selv tørke vekk tårene.

Etter urett og tragedier peker Åpenbaringen på en helingsprosess for alle som har vært syndens offer. Om livets tre sier Johannes at «bladene på treet er til legedom for folkene» (Åp 22,2). Igjen viser Gud at han forstår og har medfølelse med hva det vil si å være menneske og føle, oppleve, være vitne til og ta del i verdens ondskap. Vår gjenreisning og legedom inngår i hans plan for å gjenskape verden.

Inntil det skjer, må vi være alt vi kan i Kristus og gjøre vårt, enda så lite det er, for å hjelpe mennesker omkring oss som trenger hjelp. Uansett hva vi kan bidra med – vennlige ord, et varmt måltid, medisiner, tannlegehjelp, klær, veiledning – skal vi gjøre det med den kjærlighet som Jesus viste da han var her.

Verden blir verre uansett hva vi gjør. Det visste Jesus, men det hindret ham ikke i å hjelpe andre, og det bør heller ikke stanse oss.