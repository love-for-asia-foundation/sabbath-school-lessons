---
title:  Dom og håp
date:  11/09/2019
---

`Les Fork 8,14. Hvor ser du disse ord i deres harde virkelighet?`

Lidelse, undertrykkelse og tragedie er ille nok, men urett og fornærmelser er verre hvis det synes meningsløst eller går upåaktet hen. Den mulige meningsløsheten er tyngre enn sorgen når den først rammer. En verden uten endelig rettferdighet er grusomt absurd. Ikke rart at ateistiske forfattere har stønnet over det de så som det «absurde» i menneskets tilværelse. Hvis vi var uten håp om rettferdighet, dom eller håp om at ting blir rettet opp, ville verden virkelig være absurd.

Men ropet er ikke slutten på visa. Etter alle sine protester gjør Salomo plutselig helomvending. Midt i klagesangen om det meningsløse sier han i bunn og grunn: Hold nå an, Gud skal dømme, så alt er ikke meningsløst. Ja, nå har alt og alle betydning.

`Les Fork 12,13–14. Hva sier dette om viktigheten av alt vi gjør?`

Håpet om dommen dreier seg om det man tror om Guds natur, livet og verden vi lever i. Bibelen lærer at vi lever i en verden Gud skapte og elsker, men det er en verden som har sporet av og hvor Gud arbeider på sin plan om gjenskapelse gjennom Jesu liv og død. Guds dom er et viktig ledd i hans plan for å få verden på rett kjøl. Løftet om dom er godt nytt for dem som har vært utsatt for verdens urett, de som er blitt marginalisert, brutalisert, undertrykt og utnyttet.

`Hva betyr det for deg at den rettferdigheten vi lengter etter, en dag endelig skal komme, og det på en måte vi ikke kan forestille oss? Hvordan kan dette løftet gi håp?`