---
title:  Til ettertanke
date:  13/09/2019
---

Les «Høyere mål» i _Alfa og Omega_, bind 6, side 215–223 [AA 309–322]; «Jorden legges øde» i samme, bind 8, side 151–158 [GC 653–661].

«Når Guds røst gjør slutt på fangenskapet for hans folk, våkner de som har tapt alt i livets store strid, og det skjer med gru. Så lenge prøvetiden varte, var de blendet av djevelens bedrag, og de prøvde å finne unnskyldning for sitt syndige liv. De rike opptrådte nedlatende overfor dem som ikke var så heldig stilt. Men rikdommen hadde de skaffet seg ved å overtre Guds lov. De forsømte å gi mat til de sultne og klær til de nakne og gjøre rett og vise barmhjertighet. ... De solgte sin sjel for materiell rikdom og fornøyelser fremfor å bli rike i Gud. Resultatet ble et mislykket liv. Deres glede blir til sorg, og deres rikdom smuldrer bort.» – _Alfa og Omega_, bind 8, side 151–152 [GC 654].

«Den store strid er slutt. Synd og syndere er ikke mer. Hele universet er rent. Harmoni og glede går som pulsslag gjennom hele det umåtelige skaperverket. Fra ham som skapte alt, strømmer liv, lys og glede ut gjennom universets grenseløse rom. Alle ting, fra det minste atom til den største klode, det levende og det livløse, forkynner i ufordunklet skjønnhet og fullkommen glede at Gud er kjærlighet!» – _Alfa og Omega_, bind 8, side 175 [GC 678].

**Spørsmål til drøftelse**

`Forklar hvordan det dere har studert denne uka, viser at livet her og nå betyr noe. Sammenlign dette med tanken om at vi ikke skal tenke på dette livet og denne verden fordi Gud skal ødelegge alt og starte forfra. Hvordan kan vi passe på at vi ikke bruker løftet om en ny eksistens til å forsømme dem som lider (siden Gud vil rette opp alt)? Og hvordan kan vi unngå at vi blir en av dem som har brukt løftet til å utnytte andre?`

`Vår forståelse av Bibelens profetier forventer at ondskap, problemer og lidelse skal tilta etter som vi nærmer oss Jesu gjenkomst. Når dette skjer, viser vi ofte til Matt 24. Hvordan skal vi oppfatte disse tragediene i lys av Matt 25?`

**Sammendrag**

Gud vil ikke la det onde fortsette til evig tid. Bibelens store håp er Jesu gjenkomst for å gjøre ende på ondskapen, rette opp urett og skape verden ny, slik den var ment å være. Håpet bygger på Jesu oppstandelse. Det forvandler dagen i dag og gir mot til å tjene Gud og andre mens vi venter på hans gjenkomst.