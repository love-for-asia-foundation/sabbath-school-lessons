---
title:  En viss form for håp
date:  09/09/2019
---

Troen blir ofte kritisert for at den gjør de troende verdensfjerne og får dem til å lengte etter et bedre liv etter døden, at den blir en salig virkelighetsflukt og gjør den troende mindre dugelig i verden og samfunnet. Iblant har slik kritikk vært på sin plass, og maktmennesker har oppmuntret fattige og undertrykte til å godta sin triste skjebne her og nå fordi alt skal bli rettet opp når Jesus kommer igjen.

Ja, verden er et syndig og tragisk sted, og det er ikke galt å lengte etter tiden da Gud vil sette alt i rette skikk og gjøre slutt på urett, smerte og sorg, da han vil erstatte tidens uorden med sitt rettferdsrike. For uten dette håpet og dette løftet har vi jo ikke noe håp.

I sin tale om verdens ende (Matt 24 og Matt 25) benyttet Jesus den første halvdelen til å beskrive behovet for en redning og sa at «om disse dagene ikke ble forkortet, ville ikke noe menneske bli frelst» (Matt 24,22). Men dette er mer en innledning til hans forklaring av betydningen av Guds løfter. Hvis man kun fokuserer på kristenhåpet som flukt eller redning, går man glipp av noen av de dypere av Jesu uttalelser.

`Les Matt 24 og Matt 25. Hva er det viktigste i Jesu tale? Hvordan vil du oppsummere hans ord om hvordan vi skal leve mens vi venter på hans komme?`

Vår forståelse av fremtiden har følger for livet. En sunn tillit til Guds løfter om hans fremtid for verden, bør utløse energisk engasjement og gi oss et liv som er rikt og dypt og gjør en forskjell for andre.

`Hvordan kan og bør håpet og løftet om Jesu gjenkomst påvirke oss her og nå, spesielt når det gjelder å hjelpe de nødstedte?`