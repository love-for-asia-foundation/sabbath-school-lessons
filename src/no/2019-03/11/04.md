---
title:  Oppstandelseshåpet
date:  10/09/2019
---

Vårt håp om Jesu annet komme handler ikke bare om å glede seg til en lys fremtid. For de første kristne ga Jesu legemlige oppstandelse løftet om gjenkomsten en solid forankring. Hvis han kunne komme tilbake fra de døde – og det hadde de selv sett – ville han jo komme tilbake for å fullføre arbeidet med å fjerne synden og dens følger og fornye verden (1 Kor 15,22–23).

For Paulus var oppstandelsen nøkkelen til adventhåpet. Han var villig på å satse hele sin forkynnelse på dette ene mirakelet i fortellingen om Jesus: «Men hvis Kristus ikke er stått opp, da er deres tro uten mening» (1 Kor 15,17). Tenk på det han sier her, og hvor viktig Kristi oppstandelse er for vårt håp.

`Les 1 Kor 15,12–19. Hvordan vil du forklare en interessert ikke-kristen hvorfor oppstandelsens sannhet er så viktig for kristenhåpet?`

Møtet med den oppstandne Jesus forvandlet de første disiplene. Jesus hadde sendt dem ut for å kunngjøre og leve Guds rike (Matt 10,5–8), men da han døde, mistet de motet, og håpet lå i grus. Misjonsbefalingen (Matt 28,18–20), som de fikk av den oppstandne Jesus og kraften de fikk da Den hellige ånd kom (Apg 2,1–4), gjorde at de kunne forandre verden og leve ut det riket Jesus hadde opprettet.

De første kristne fryktet ikke døden, men levde og forkynte i Jesu navn (1 Kor 15,30–31). Det onde som fører til døden, er det samme onde som gir all slags lidelse, urett, fattigdom og undertrykkelse. Men takket være Jesus og hans seier over døden, skal alt dette en dag ta slutt. «Den siste fienden som blir tilintetgjort, er døden» (1 Kor 15,26).

`Alle vi hjelper nå, kommer til å dø. Hva sier denne harde virkelighet om hvor viktig det er å la andre få kjennskap til håpet om Jesu død og oppstandelse?`