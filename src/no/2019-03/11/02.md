---
title:  «Hvor lenge, herre?»
date:  08/09/2019
---

I Bibelen finner vi at Guds folk – særlig de som opplever slaveri, eksil, undertrykkelse, fattigdom eller annen urett eller tragedie – gjentatte ganger roper til Gud om å gripe inn. Slavene i Egypt, israelittene i Babylon og mange andre ba Gud se og høre deres lidelser og rette opp uretten. Og Bibelen gir eksempler på at Gud grep inn og reddet sitt folk. Iblant tok han også hevn mot undertrykkere og fiender.

Men slike redningsaksjoner var som regel kortvarige, og profetene fortsatte å peke mot et endelig inngrep da Gud ville sette en stopper for all ondskapen og gi de underkuede deres rett. Samtidig fortsatte profetene å rope: «Hvor lenge, Herre?» For eksempel spurte Herrens engel om israelittenes eksil: «Herre over hærskarene, hvor lenge vil det vare før du viser barmhjertighet?» (Sak 1,12).

Salmene er fulle av klagesanger om de ugudeliges velstand og lykke mens de rettferdige er misbrukt, utnyttet og fattige. Salmisten ber ofte Gud om å gripe inn i tillit til at verden for tiden ikke er slik Gud skapte den eller vil ha den. Her gjentas profetenes og de undertryktes rop. «Hvor lenge, Herre?» (f.eks. Sal 94,3–7).

Urett er på et vis vanskeligere å utholde for dem som tror på en rettferdig Gud som ønsker rettferdighet for sitt folk. Guds folk vil alltid være utålmodige med verdens ondskap – og Guds tilsynelatende handlingslammelse vekker også utålmodighet. Derfor stiller profetene iblant krasse spørsmål: «Hvor lenge, Herre, skal jeg rope uten at du hører, skrike til deg om vold uten at du frelser?» (Hab 1,2).

Et lignende rop finner vi i NT, der hele skaperverket stønner etter at Gud skal redde og gjenskape (Rom 8,19–22). I Åp 6,10 ropes det «Herre, hvor lenge?» på vegne av dem som har lidd døden for sin tro på Gud. Men det er det samme ropet om at Gud må gripe inn på vegne av sitt undertrykte og forfulgte folk.

`Les Luk 18,1–8. Hva sier Jesus om Guds svar på sitt folks rop og bønner om handling? Hvordan er dette forbundet med behovet for tro?`