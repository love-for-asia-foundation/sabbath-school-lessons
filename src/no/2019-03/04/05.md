---
title:  Vandre med Herren
date:  24/07/2019
---

Mot slutten av Salmenes bok er det som lovprisningen vokser i styrke. De fem siste salmene begynner med oppfordringen: «Lovsyng Herren!» Men den første – Sal 146 – fokuserer på Guds omsorg for de fattige og undertrykte som hovedgrunn for lovprisning.

`Les Sal 146. Hva er budskapet? Hva sier Gud, spesielt i Sal 146,5–9?`

Like sikkert som Gud er verdens skaper (Sal 146,6), beskriver salmen Guds arbeid i verden som dommer, forsørger, befrier, helbreder, hjelper og forsvarer – alt dette fokusert på dem som trenger slik hjelp. Det er en inspirerende visjon av hva Gud gjør og vil gjøre i livet, i lokalsamfunnet og i verden.

Noen ganger tenker vi på omsorg for de nødstedte som noe vi burde gjøre fordi Gud har sagt det. Men Sal 146 sier dette er noe Gud alt gjør – og vi inviteres til å slå følge med ham. Når vi motarbeider fattigdom, undertrykkelse og sykdom, arbeider vi for Gud og hans formål. Kan man få noe større privilegium enn å være Guds medarbeider og oppfylle noe så inspirerende som Sal 146?

Det gir oss også fordeler. Vi snakker ofte om vår søken etter Gud og ønsket om et nærmere forhold til ham. Men vers som Sal 146,7–9, og mange andre i Bibelen, viser at en måte å finne Gud på, er å gjøre det han gjør. Så hvis han arbeider for å hjelpe fattige, syke og undertrykte, som Sal 146 sier at han gjør, skal vi også arbeide sammen med ham. «Kristus kom til vår verden for å leve og arbeide blant fattige og lidende. De fikk det meste av hans oppmerksomhet. Og i sine barn besøker han de fattige og nødstedte. Han lindrer smerte og lidelse.»

«Uten lidelser og nød kan vi ikke forstå Guds nåde og kjærlighet og kan ikke kjenne vår medfølende Far i himmelen. Evangeliet er aldri vakrere enn når det kommer til de mest nødstedte og fattige strøk.» – _Testimonies for the Church_, bind 7, side 226.

`Hvordan har du opplevd å komme Gud nær ved å tjene andre?`