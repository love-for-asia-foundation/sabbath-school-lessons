---
title:  «Gjør noe, Gud!»
date:  22/07/2019
---

`Les Sal 82. Hva er budskapet?`

Gud ga israelittene en samfunnsorden og leveregler, men folket levde ofte ikke opp til denne planen. Som nasjonene rundt dem lot de seg prege av urett og undertrykkelse. Ledere og dommere var bare opptatt av seg selv og kunne kjøpes med bestikkelser. Uten domstoler til vern ble vanlige mennesker og de fattige ofte utnyttet.

Sal 82 taler til en slik tid. Den beskriver Guds rolle som øverste dommer og skildrer ham dømme lederne og til og med folkets dommere. Denne salmen understreker at de som har slike roller i samfunnet, «er satt til å være hans underdommere.» – _Alfa og Omega_, bind 3, side 77 [PK 198]. De er Guds representanter og underordnede. Salmisten ser Guds rettferdighet som en modell for hvordan rettferdighet bør fungere, og den er den målestokken slik rettferdighet eller urett – og de som utøver den – skal dømmes etter.

Salmen oppfordrer Gud til handling (Sal 82,8), at han må gripe inn og stoppe uretten som er så utbredt i folket. Som mange av salmene taler den for de stemmeløse og undertrykte, de som er brakt til taushet av urettferdige systemer de lever og arbeider under.

Sal 82 appellerer til Gud som øverste dommer og hersker over universet og alle folkeslag. Det er ingen høyere domstol eller myndighet som en slik appell kan rettes til. Vi får forvissningen om at når jordiske domstoler ikke hører eller støtter de fattige og undertrykte, kan man fortsatt be om hjelp.

Til forskjellige tider i livet kan vi bli utsatt for urett, men andre ganger kan vi være den som begår eller lever godt av uretten. I tekster som Sal 82 kan vi finne innsikt og visdom enten vi er undertrykt eller undertrykker. Gud er også opptatt av urettferdige dommere. Han skildrer dem som sine barn og vil at de skal velge et bedre liv (Sal 82,6). Det er altså også håp for dem som er på feil side av undertrykkelsen, hvis de bare vil vende om.