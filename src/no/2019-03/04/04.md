---
title:  En konges løfter
date:  23/07/2019
---

`Les Sal 101. Dette er skrevet for ledere, men hva kan vi ta til oss uansett stilling i livet?`

Sal 101 er en tekst for ledere. David kan ha skrevet den i den første tiden som konge. Den kan også være tilpasset fra løfter han avla da han ble konge. Mens han var en av Sauls krigere og senere da han flyktet for ham, hadde han sett hvordan en konge som kommer galt av sted, kan ødelegge for folket og sine egne. David besluttet å bli en annen slags leder.

Få kan bli politiske eller nasjonale ledere, men vi har oppgaver der vi kan påvirke og oppmuntre andre, i arbeidsliv, gjennom samfunnsengasjement, i familien eller kirken. Ellen White skriver at «Davids løfter, slik de kommer til uttrykk i den 101. salme, burde gjenlyde fra alle som har ansvaret for hvordan et hjem skal være.» – _Det kristne hjem_, side 317 [AH 408].

Når anledningen melder seg, bør vi foreslå og oppmuntre til disse prinsippene blant lederne våre. Og alle ledere og påvirkere kan anvende Davids lederprinsipper og være til velsignelse for andre.

Davids utgangspunkt er å hedre Gud for hans barmhjertighet og rettferdighet (Sal 101,1). Det ble grunnlaget for alt han forsøkte å fremme i sitt lederskap. Han søkte å lære og praktisere de samme egenskapene. Da måtte han motstå fristelsen til urett, korrupsjon og uærlighet, for dette er feller for ledere med makt.

David visste hvor viktig gode rådgivere var for å hjelpe ham å gjøre det rette og lovte å skaffe seg pålitelige folk. Rettferd og barmhjertighet skulle utmerke hans lederskap, også dem som arbeidet for ham.

`Hvordan kan vi fylle livet med påvirkninger som hjelper oss å leve og lede med rettferd og barmhjertighet for dem som trenger det?`