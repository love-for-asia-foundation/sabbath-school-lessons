---
title:  Misjonsfortelling
date:  26/07/2019
---

#### 40 kilo lettere

_Herik Dun Siope (46), Salomonøyene_

Herik Dun Siope vokste opp i et adventisthjem og ble en av Salomonøyenes fremste kampkunstutøvere. Han vant medaljer.

Men da han fikk det travelt med arkitektarbeidet og ble gift og fikk fire barn, gikk han lite i kirka. Han sluttet å trene og spiste mye ferdigmat. Elleve år senere veide han 105 kilo, godt over idealvekta på 65.

En dag fikk han stygge smerter i venstre fot. Smertene krøp oppover. Legen kunne ikke hjelpe, til slutt kunne han ikke gå.

Herik var redd. Han visste at han ikke hadde blodsirkulasjon i beinet og var redd for å miste det. Nå husket han Gud. ”Hjelp meg å finne en kur,” ba han.

En dag banket en eldre slektning på døra. Han hadde følt at han burde besøke Herik, og spurte hvorfor han ikke kunne gå. Herik forklarte.

”Det skal jeg hjelpe deg med,” sa den gamle. Han ga ham daglig behandling med en hjemmelaget medisin i tre uker. Da kunne Herik stå, men ikke gå.

”Du er for svak i beina,” sa den gamle. ”Du må trene”.

Herik takket Gud for helbredelsen og ba: ”Gud, jeg vil du skal bruke meg. Vis meg din plan.” Nå ville Herik slanke seg. Han sov dårlig og hadde ryggsmerter. Når han gikk, var det vondt å puste. Vekta var problemet, det visste han, men hvordan slanke seg?

Han begynte å lese Ellen Whites råd. Han sluttet med ferdigmat og klarte å kutte ut koffeinholdige drikker. Sukker og melkeprodukter holdt han også opp med. Han spiste frukt, grønnsaker, korn og nøtter, og prøvde ikke å spise etter kl. 16. Han begynte også å trene. Først gikk han, og så gjorde han enkle øvelser. På et år gikk han ned 40 kilo.

I dag er Herik 46 år og leder mosjonistgrupper for overvektige i et av adventistenes lokaler. Over 200 kommer fire ganger i uka. Han holder også seminarer for landets helsedepartement og private selskaper.

”Jeg vet det er dette Gud vil bruke meg til, og det har styrket mitt trosliv. Jeg takker Gud for hans velsignelser og at jeg kan få hjelpe andre”, sier Herik.

En del av offeret 13. sabbat går til prosjektet ”Redd 10 000 tær,” et prosjekt for å hjelpe diabetikere i Salomonøyene. De 10 000 tærne er diabetikertær som risikerer å bli amputert. Takk for sabbatsskolegavene.

Se video om Herik her: bit.ly/Herik-Siope