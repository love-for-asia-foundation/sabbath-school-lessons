---
title:  "Salmene: Håpets sang for de undertrykte"
date:  21/07/2019
---

Gud ser og hører dem som er i nød og vanskeligheter. I Salmene hører vi ofte ropene fra folk som har stolt på Gud, men ikke får sin rett. Ordene om Guds godhet, rettferdighet og kraft kan bli overdøvet av den urett og undertrykkelse som disse sangerne ser eller opplever.

Men dette er sangene til dem som fremdeles synger. De har ikke gitt opp livet eller troen. Det er ennå håp, og det haster om Gud skal handle før det er for sent, før det onde seirer, før de undertrykte blir knust av ondskapen. Slik prøver Salmenes forfattere å bygge bro over gapet mellom trosbekjennelsen og livets prøvelser og tragedier.

`Les Sal 9,7–9; Sal 9,13–20. Kan du forestille deg omstendighetene salmens forfatter var i? Kan du føle spenningen mellom troen på Guds godhet og det han opplevde? Hvordan har du kjempet kampen for troen på Gud under tunge prøvelser?`

I Salmene er svaret på denne spenningen håpet og løftet om Guds dom. Det kan se ut som om ondskap og urett seirer, men Gud skal dømme de onde og urettferdige. De skal få sin straff, og dem de har skadet og undertrykt, skal få gjenreisning og fornyelse.

I Reflections on the Psalms beskriver C. S. Lewis sin første overraskelse over spenningen og lengselen etter Guds dom i Salmene. Mange bibellesere ser på dom som noe man må frykte, men han ser på det opprinnelige jødiske perspektivet og skriver at «tusenvis av mennesker som er blitt berøvet alt de eier og har retten helt på sin side, skal til slutt bli hørt. Selvfølgelig er de ikke redd for dommen. De vet at de har en vanntett sak – om de bare kan bli hørt. Når Gud kommer for å dømme, blir de hørt.» – C. S. Lewis, _Reflections on the Psalms_ (New York, 1958), side 11.

I Salmene ser vi håp for de undertrykte, midt i lidelser og skuffelser.

`Hvilke grunner har vi til å se på dommen som noe positivt, ikke som noe vi skal frykte?`