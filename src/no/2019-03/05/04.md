---
title:  Mika
date:  30/07/2019
---

`«Han har kunngjort for deg, menneske, hva godt er. Og hva krever Herren av deg? Bare at du gjør rett, viser trofast kjærlighet og vandrer ydmykt med din Gud» (Mi 6,8). Hvordan kan du leve ut disse ordene her og nå?`

Mi 6,8 er kanskje en av Skriftens best kjente tekster. Men som med mange av de versene vi lager slagord eller «plakater» av, vet vi kanskje mindre om versets kontekst enn vi vil innrømme.

`Les Mi 2,8–11 og Mi 3,8–12. Hva gjorde folket som Mika fordømte?`

Mens Akas var konge i Juda, nådde Guds folk et nytt lavmål. Avgudsdyrkingen og dens onder tiltok. De fattige ble fortsatt utnyttet og utbyttet.

Mika er like mye dommedagsprofet som sine kolleger. Hans første tre kapitler uttrykker Guds vrede og sorg over det onde folket hadde gjort, og forkynte ødeleggelsen som lå foran.

Men Gud hadde ikke forlatt sitt folk. Selv profetenes harde ord var tegn på at Gud elsket dem. Hans advarsler bunnet i kjærlighet og omsorg. Han ønsket å tilgi og gjenreise dem. Han ville ikke være sint til evig tid (Mi 7,18–20).

Dette er bakgrunnen for den kjente «formelen» – gjøre rett, vise trofast kjærlighet og vandre ydmykt. Det kan lyde enkelt, men å leve slik er en utfordring, spesielt når man kommer i utakt med resten av samfunnet. Når andre har fordel av urett, spotter barmhjertighet og er stolte av det, da krever det mot og utholdenhet å gjøre rett, vise trofast kjærlighet og vandre ydmykt. Men vi gjør det ikke alene, for når vi handler slik, vandrer vi med Gud.

`Hva er sammenhengen mellom å gjøre rett, vise trofast kjærlighet og vandre ydmykt for Gud?`