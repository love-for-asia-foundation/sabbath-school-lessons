---
title:  Misjonsfortelling
date:  02/08/2019
---

#### Inspirert av ansatt

_Geoffrey Samuel (51), Salomonøyene_

Geoff Samuel, som er sjef for et bygningsfirma på Salomonøyene, trodde ikke sine egne øyne da en av de tilsatte slanket seg 40 kilo på et år. Kunne han klare det samme? Geoff veide 130 kilo og hadde hatt høyt blodtrykk i ti år. Han visste at det gikk utfor bakke.

Geoff hadde vokst opp som adventist og kjente helsebudskapet, men han levde stikk i strid med det. Dagens største måltid var kveldsmaten.

En dag i 2017 spurte han Herik hvordan han hadde klart å slanke seg 40 kilo. Herik forklarte at han fulgte Ellen Whites råd. ”Jeg kan lære deg det jeg gjorde,” sa han. ”Når kan jeg begynne?” ”I dag, hvis du vil.”

De to begynte med 45 minutters økter på stranda. Det var hardt for Geoff, men han holdt ut. Etter hvert ble flere med. Herik ledet og Geoff var koordinator. I dag er de over 200 som mosjonerer fire ganger i uka.

Hver økt begynner og ender med bønn. En gang i uka settes det av tid til vitnesbyrd. Herik og Geoff understreker kostholdets betydning. Rådene kommer fra Ellen White.

”Har dere det bra nå? Så hvorfor ikke endre deres åndelige liv,” spør Herik. ”Tenk hvor godt det ville føles hvis dere ba hver morgen,” sier Geoff.

Herik og Geoff er ikke helsepersonell, men de har sett at Gud hjelper kroppen lege seg selv når folk behandler den rett.

Geoff har et stykke igjen før han når idealvekta. Men han har slanket seg 35 kilo på et og et halvt år og føler seg mye bedre. ”Jeg kan løpe, klatre og hoppe. Og hvis jeg kan det, kan alle!” sa han med et bredt smil.

Fedme er et stort problem i Salomonøyene, og det er mye diabetes. En del av offeret 13. sabbat går til prosjektet ”Redd 10 000 tær”, som er en kampanje for å overvinne diabetes. Prosjektet ble startet i 2017 og finansierer Herik og Geoffs mosjonsklasser. Takk for sabbatsskoleofferet.

Se en video om Geoff her: bit.ly/Geoffrey-Samuel