---
title:  Amos
date:  29/07/2019
---

«Ikke er jeg profet og ikke profetdisippel. Jeg holder husdyr og dyrker fiken. Men Herren tok meg bort fra saueflokken, og Herren sa til meg: ‘Gå og tal profetord til mitt folk Israel!’» (Am 7,14–15).

Amos la ikke skjul på at han manglet kvalifikasjoner som profet, men når han fremfører sitt budskap for folket, blir tilhørerne revet med.

Han begynner populært og tar for seg nabofolkene Syria, Filistia, Fønikia, Edom, Ammon og Moab og deres forbrytelser, ugjerninger og grusomheter som Gud vil straffe dem for (Am 1,3–2,3). Det er lett å se for seg israelittene humre over anklagene mot fienden, for mange av disse forbrytelsene hadde gått ut over dem.

Men så blir Amos mer nærgående og avviser Guds dom mot folket i Juda, naboen i sør. Amos viser til deres avvisning av Gud, deres ulydighet mot hans bud og straffen som skulle ramme dem (Am 2,4–5). Folk i nordriket klapper nok når Amos påpeker nabofolkets feil.

Men så taler han til dem. Resten av boka fokuserer på Israels ondskap, avgudsdyrkelse, urett og mange feil i Guds øyne.

`Les Am 3,9–11; Am 4,1–2; Am 5,10–15; og Am 8,4–6. Hvilke synder advarer han mot?`

Amos advarer om en kommende dom, og budskapet kaller dem til omvendelse. Da må de behandle de fattige med rettferd og omsorg: «La rett velle fram som vann og rettferd lik bekker som alltid strømmer» (Am 5,24). De siste versene av Amos’ profeti peker på en fremtidig gjenreisning for Guds folk (Am 9,11–15): «Da frafallet var dypest og nøden størst, sendte Gud et budskap med tilgivelse og håp.» – _Alfa og Omega_, bind 3, side 129 [PK 283].

`Hender det at vi må bruke harde ord for å rette opp feil? Hvordan kan vi vite når slik tale er på sin plass?`