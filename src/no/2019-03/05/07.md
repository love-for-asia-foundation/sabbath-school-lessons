---
title:  Til ettertanke
date:  02/08/2019
---

Les «Israel-riket forsvinner» i _Alfa og Omega_, bind 3, side 127–134 [PK 279–292], «Jesaja får profetkall» i samme, side 140–144 [PK 303–310].

«Profetene hevet sin røst mot tidens åpenbare maktmisbruk, den skrikende urett, den uvante luksus og overdådighet, den skamløse festing og drukkenskap og den løsslupne livsførsel. Men det var forgjeves at de protesterte og fordømte synden.» – _Alfa og Omega_, bind 3, side 128–129 [PK 282].

«Det var særlig de sosiale forhold som gav grunn til engstelse. For å kare til seg mest mulig kjøpte innbyggerne opp hus og jord. Lov og rett ble satt til side, og ingen hadde tanke for de fattige. ... Selv øvrighetspersoner som hadde plikt til å beskytte de hjelpeløse, vendte det døve øret til ropet fra de fattige og trengende enkene og de farløse. ...

Under disse forhold var det ikke så merkelig at Jesaja vek tilbake for ansvaret da han de siste årene av Ussias regjeringstid ble kalt til å formidle Guds advarsler og irettesettelser til Juda. Han visste at han ville møte innbitt motstand.» – Side 141–142 [PK 306, 307].

«Disse tydelige utsagn som profetene ... har gitt, bør vi oppfatte som Guds røst til ethvert menneske. Vi bør ikke gå glipp av noen anledning til å vise barmhjertighet, vennlig omtanke og kristelig høflighet mot dem som er nedtrykt og bærer tunge byrder.» – Side 154 [PK 327].

**Spørsmål til drøftelse**

`Vi tenker ofte at profetier forutsier fremtiden. Men GTs profeter fokuserte på den verden de levde i. Hvordan endrer dette din oppfatning av deres rolle?`

`Profetenes liv og budskap viser hvor vanskelig og farlig det kan være å stå for sannheten. Hvorfor gjorde de det de gjorde og talte slik de talte?`

`I profetenes skrifter later Gud til å veksle mellom å være sint og vise dyp omsorg for sitt folk. Hvordan kan du forene disse to sidene av Guds natur?`

**Sammendrag**

Profetene var ofte lidenskapelige og opprørte forsvarere av Guds vilje og handlemåte med sitt folk. De gjenspeilte Guds engasjement og sterke fokus på rettferd for de fattige og undertrykte. Profetenes oppfordring til å komme tilbake til Gud, innebar slutt på urett, noe Gud lovte å gjøre i sine visjoner om en bedre fremtid for sitt folk.