---
title:  Gjentatte kall til rettferdighet
date:  28/07/2019
---

Gud hadde klare planer for Israel, men folket levde sjelden opp til kallet. Og dagen kom da de ba profeten og dommeren Samuel om å sette en konge til å styre dem, «slik alle de andre folkene har» (1 Sam 8,5).

`Les 1 Samuel 8,10–18. Hva advarte Samuel dem om da de ba om en konge?`

Samuel så det som et skritt mot å bli som de andre folkene også på andre måter. Da han prøvde å veilede den første kongen, Saul, begynte profetien å bli virkelighet. Selv i Israels storhetstid, under David og Salomo, tok fristelser, korrupsjon og utsvevelser overhånd.

Under kongene i Israel og Juda sendte Gud profeter som forkynte hans vilje og minnet lederne og folket om deres ansvar for de forsømte medlemmene av samfunnet.

Profetene oppfordret til å leve og handle rett. Profetene konfronterte ledernes og folkets utroskap og talte for de stemmeløse, de som var offer for at Israel unnlot å følge Guds vilje.

Abraham Joshua Heschel reflekterer over profetenes brennende glød og krav om rettferdighet i kontrast til vår selvtilfredshet: «Det som forferdet profetene, hender hver dag i hele verden i vår tid. ... Vi kan oppfatte deres heseblesende utålmodighet med urett som hysteri. Vi er også vitne til urett, hykleri, falskhet, ugjerninger og elendighet, men vi blir sjelden forarget eller spesielt opprørt. For profetene antar selv en liten urett kosmiske proporsjoner.» – _The Prophets_ (New York , 1962), side 3, 4.

Profetene gir oss innblikk i Guds hjerte og sinn. Når de taler for Gud, hjelper de oss å se uretten og lidelsen gjennom Guds tårefylte øyne. Men denne lidenskapen kaller til handling, til samarbeid med Gud for å lindre og rette opp den undertrykkelse og sorg som omgir oss.

`Hvordan prøver vi iblant å være som «alle de andre folkene» på måter som kan skade oss og andre?`