---
title:  Jesaja
date:  01/08/2019
---

`Les Jes 1,15–23; Jes 3,13–15; og Jes 5,7–8. Hvordan vil du beskrive profetens reaksjon på samfunnsforholdene?`

Jesajas åpningstale – de fem første kapitlene – er en blanding av krass kritikk av det Guds folk var blitt, advarsler om forestående dom fordi de hadde forkastet Gud og gjorde ondt, og tilbud om håp hvis de vendte om til Gud og fornyet sitt liv og samfunnet. Men først og fremst uttrykker han sorg. Ut fra sin forståelse av hvem Gud er og hva han ønsker for folket, sørger profeten over det som er gått tapt, de utallige som er glemt og har det vondt, og dommen som kommer over folket.

Jesaja fortsetter slik gjennom sitt profetiske virke. Han ber folket huske hva Gud har gjort for dem. Han gir dem også håp om hva Gud vil gjøre i fremtiden. Derfor bør de søke Herren nå, for dette forholdet til ham vil omfatte omvendelse fra det gale de gjør nå og en annen måte å behandle andre på.

I kapittel 58 og 59 beskriver Jesaja igjen et samfunn der «retten er drevet tilbake, rettferdigheten står langt borte. For sannheten har snublet på torget, og det som er rett, kommer ingen vei» (Jes 59,14). Men han bekrefter også at Gud er klar over det og at han vil redde sitt folk: «En som løser ut, skal komme» (Jes 59,20).

I en stor del av Jesajas bok forkynner profeten den kommende Messias, han som skal gjenreise Guds styre på jorden og føre rettferd, barmhjertighet, legedom og gjenreisning med seg.

`Les Jes 9,6–7; Jes 11,1–5; Jes 42,1–7; og Jes 53,4–6. Hvordan passer disse profetiene med det du forstår av Jesu liv, tjeneste og død? Hva antyder profetiene om hensikten med hans komme til verden?`