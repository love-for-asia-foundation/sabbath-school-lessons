---
title:  Profetenes rop
date:  27/07/2019
---

### Bakgrunnsstoff
1 Sam 8,10–18, Amos 5,10–15, Mi 6,8, 1 Mos 19,1–13, Esek 16,49, Jes 1,15–23

> <p>Minnevers</p>
> Han har kunngjort for deg, menneske, hva godt er. Og hva krever Herren av deg? Bare at du gjør rett, viser trofast kjærlighet og vandrer ydmykt med din Gud (Mi 6,8).

Profetene er noen av Bibelens mest interessante personligheter. Deres skarpe ord og dristige budskaper, deres sorg, sinne og raseri, samt sporadiske dramatiske fremstillinger av budskapene, gjorde at de ikke kunne overses, selv om de kanskje ikke alltid var de enkleste å leve med.

De talte primært til Israel og Juda og kalte folket tilbake til Gud. Folket og lederne ble revet med av nabofolkenes avguder og livsstil. Profetene fikk den utakknemlige oppgaven å kalle dem til omvendelse, iblant ved å minne dem om Guds kjærlighet og det han hadde gjort for dem, iblant ved å advare om følgene av å gå bort fra Gud.

Blant det de advarte lederne og folket imot, var undertrykkelsen av de fattige, de nødstedte og de hjelpeløse. Avgudsdyrkelse var ille, og falske religioner var ille, men de som utnyttet de svake og fattige, skulle fordømmes.