---
title:  Esekiel
date:  31/07/2019
---

Hvis man spurte en gruppe mennesker om «Sodomas synder», ville vi nok få høre om seksuelle synder. For 1 Mos 19,1–13 skildrer et sykt og forkvaklet samfunn som er modent for ødeleggelse.

Interessant, men svaret er ikke så liketil. Tenk på Esekiels beskrivelse: «Se, dette er synden som din søster Sodoma gjorde seg skyldig i: hovmod. Hun og døtrene hennes hadde nok mat, ro og trygghet. Men hun ga ikke de hjelpeløse og fattige en håndsrekning» (Esek 16,49). Herren overså ikke de andre ondene, men Esekiel er opptatt av økonomisk urett og manglende omsorg for dem som led.

Var de økonomiske syndene like ille i Guds øyne som de seksuelle?

Esekiel kommer etter Amos, Mika og Jesaja, og domsbudskapet i de første profetiene hans minner om deres. Men etter at babylonerne inntok Jerusalem og folket kom i fangenskap, fokuserte Esekiel mer på Guds løfter om gjenreisning.

`Les Esek 34,2–4; Esek 34,7–16. Sammenlign Guds ord om Israels korrupte ledere med ham som hyrde. Hvordan skiller deres behandling av de svakeste «sauene» seg fra hans metoder?`

Enda de ble sammenlignet med Sodoma, kom Herren til dem i håp om vende dem bort fra ondskapen. I Guds nye plan for sitt folk skulle de komme hjem igjen, Jerusalem ville bli gjenreist og templet bygget opp igjen. Guds høytider skulle atter feires, og landet skulle deles likt mellom folket som arv (Esek 47,13–48,29). Gud ville tydeligvis at planen han hadde gitt Moses og israelittene etter utgangen fra Egypt, skulle videreføres når folket kom tilbake fra fangenskapet. Dette omfattet omsorg for de svakeste i samfunnet og dem som kunne kalles fremmede.

`Hvor viktig er det at Gud gir en ny sjanse, også til dem som har kommet galt av sted etter å ha fått sjansen til å velge noe bedre?`