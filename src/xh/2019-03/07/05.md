---
title:  Ukucoca ITempile
date:  14/08/2019
---

Xa sifunda amabali kaYesu kwiiGospile, sikholisa ukutsalwa yimifanekiso yobulali bukaYesu-ukukhathala ngabagulayo nabantwana, amabali waKhe okufuna abalahlekileyo, nokuthetha kwaKhe ngobukumkani bukaThixo. Oku kunokuba sisizathu sokuba amanye amabali apho simbona esenza ngokunyanzelisa nangoburhabaxa-ngakumbi ukuchasa iinkokeli zenkolo zemihla yaKhe kunye nezinye izenzo zazo-asuke asothuse.

`Funda: Mateyu 21:12–16, Marko 11:15–19, Luka 19:45–48, noYohane 2:13–17. Yintoni ebalulekileyo ngento yokuba la mabali afanayo abaliswa kuzo zonke iingxelo zeeGospile?`

Akumangalisi ukuba esi siganeko sifakwe kwiGospile nganye. Libali elizaliswe ngumdlalo, isenzo, novelwano. UYesu wayekhathazeke ngokuphandle kukusetyenziswa kwetempile ngale ndlela nangokubekwa endaweni yonqulo lwenene ukuthengiswa kwezilwanyana zeminikelo. Ukungcoliswa okunjalo kwako konke oko loo mibingelelo yayikumele, ukufa kwaKhe okwakumi endaweni yezono zehlabathi!    Isenzo esingqale ngolo hlobo sihambelana twatse nesithethe sabaprofeti bamaHebhere. Le ngongoma ibonakala kwiingxelo ezikwiGospile nganye ngoYesu okanye ngababhali beGospile becaphula kuIsaya, Yeremiya, okanye kwiiNdumiso ukuchaza oko kwakusenzeka kweli bali. Abantu bambona uYesu njengomprofeti  (jonga Mat. 21:11) baza beza kuye ngexesha wayephilisa efundisa etempileni emva kokuba egxothe abathengisi nabananisa ngemali. Yayingabantu abazuza ukuphiliswa kwinkcukumiso yaKhe nethemba likhula ezintliziyweni zabo xa bephulaphule imfundiso yaKhe. Iinkokeli zenkolo nazo zamamkela uYesu njengomprofeti, engumntu oyingozi kwigunya lazo nokuzinza kohlelo lwazo lwasekuhlaleni, zaza zemka ukuya kuceba ukumbulala, kanye ngale ndlela ababengaphambi kwazo baceba ukuchasa abaprofeti kwiinkulungwane ezadlulayo. (jonga oku kuthelekisa kuLuka 19:47, 48).

`Singamalungu ebandla, singayidlala njani eyethu indawo ukuqinisekisa ukuba amabandla ethu asekuhlaleni awasokuze abe zindawo ezidinga oko itempile yayikudinga ngemihla kaYesu? Singaziphepha njani ezi ngozi zasemoyeni? Zinokuba zeziphi ezinye zazo, xa sicinga?`