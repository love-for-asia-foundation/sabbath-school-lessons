---
title:  “Yiba Nento Oyenzayo, Thixo!”
date:  22/07/2019
---

`Funda: Indumiso 82. Sithini isigidimi esiza kuthi apha?`

Nangona kwakukho ukuyalelwa nemigaqo yokuhlalisana emphakathini uThixo awabanikayo, ngamaxesha awahlukeneyo kwimbali yalo uhlanga lwamaIsrayeli lwalusilela ukuphila ngokweli cebo. Nawo kwabalula ukusuka afane nezizwe ezaziwangqongile, aphila ngokomzekelo wentswelo-bulungisa nengcinezelo. Iinkokeli nabagwebi bakhangela okukokwabo, lwaye nothando lwabo luthengwa ngokunyotywa. Zingekho iinkundla ukuba zibakhusele, abantu nje, ngakumbi abangamahlwempu, babeba zizisulu zokuxhatshazwa. INdumiso 82 ikukusabela kwimeko enjalo. Ichaza indawo kaThixo njengoMgwebi omKhulu, yaye izoba umboniso apho [uThixo] agweba iinkokeli kwakunye nabagwebi babantu. Le Ndumiso icinezela ukuba abo bakwiindawo ezinjalo ekuhlaleni “banyulelwe ukusebenza njengabagwebi phantsi kwaKhe.”—Ellen G. White, Abaprofeti Nookumkani, iph. 198. Babambe izikhundla zabo bewuphethe umsebenzi wabo njengabameli nabangaphantsi kukaThixo. Ngokwembono yomdumisi, ubulungisa bukaThixo busisibonelo sendlela ubulungisa basemhlabeni obumele ukusebenza ngayo, kwaye bunika umgangatho umlinganiselo obuya kuthi obo bulungisa okanye intswelo-bulungisa, kunye nabo babenzayo okanye abangabenziyo baya kugwetywa ngawo.

INdumiso 82 ibhenela kuThixo ekwisikhundla saKhe njengoMgwebi noMlawuli owongamileyo wendalo yonke nowezizwe zonke. Ayikho enye inkundla ephakamileyo okanye igunya esinokuya kuyo isibheno esinjalo. Isiqinisekiso siyeza sokuba, xa iinkundla zasemhlabeni zingayiva okanye zingaziphakamisi izikhalo zamahlwempu nabacinezelweyo, nto leyo injalo apha, lisekho ithuba elingenakwaliwa lokubiza uncedo.

Ngamaxesha awahlukeneyo ebomini bethu, singafumana singamaxhoba entswelobulungisa, kodwa ngamanye amaxesha ingaba sithi abakwenzayo okanye abazuzayo ngako ukuswela ubulungisa. Kwiindawo ezinjengeNdumiso 82, sinako ukufumana imbono okanye ubulumko, nokuba singabacinezelweyo okanye abacinezeli. UThixo ukhathazeka nangabagwebi abakhohlakeleyo, ebachaza njengabantwana baKhe kwaye efuna ukuba bakhethe ukuphila ngcono (jonga iNd. 82:6). Ngoko ke, likho ithemba nakwabo bakwicala eligwenxa lengcinezelo, ukuba bayakuvumela ukuba batshintshwe.