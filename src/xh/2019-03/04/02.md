---
title:  'Iindumiso: Iingoma ethemba Kwabacinezelweyo'
date:  21/07/2019
---

Njengoko sesiphawule, uThixo ubona ave abantu abakuxinzelelo nasembandezelweni. Amaxesha amaninzi kwiiNdumiso siva ezo zikhalo ziphuma kubantu ababethembele kuThixo kodwa babe bengaboni bulungisa benziwayo. Iziqinisekiso zokulunga, ubulungisa namandla kaThixo zizinto ezingabonakala zigutyungelwe yintswelo-bulungisa nocinezelo athi amazwi akwezi ngoma azive okanye azibone.  Kanti ke, ziingoma ezi zabo basazivumayo ubomi babo okanye ukholo lwabo aluphelanga. Lisekho ithemba; ukukhawuleza kukuThixo ukuba asebenze ngaphambi kokuba kubesemva kakhulu, ngaphambi kokuba ububi boyise, ngaphambi kokuba abacinezelweyo babulawe bubunzima bobubi obuziswa kubo. Ngale ndlela, ababhali beeNdumiso bazama ukuvala umsantsa phakathi kokuqinisekiswa kokholo lwabo nezilingo neentlekele zobomi.

`Funda: Indumiso 9:7–9, 13–20. Ungazicinga iimeko awayekuzo uDavide, umbhali weNdumiso? Ungakwazi ukuva idabi phakathi kokukholelwa kwakhe ebulungiseni bukaThixo nemeko akuyo kumava akhe? Waliphatha njani wena idabi lokukholelwa kuThixo phakathi kwamaxesha okulingwa okukhulu?`

Kuzo zonke iindumiso, impendulo ephindwayo kule ngxaki lithemba lokulunga kukaThixo nomgwebo ofanelekileyo. Ububi nenkohlakalo zingabonakala zisoyisa okwangoku, kodwa uThixo uya kubagweba abenzi bobubi abakhohlakeleyo. Baya kohlwaywa ngeli xesha abo babebenze buhlungu babacinezela beya kubuyiselwa bahlaziywe.

Kwincwadi iReflections on the Psalms, uC. S. Lewis uchaza ukumangaliswa kwakhe kokuqala ekuvuyeni nasekungxameleni umgwebo kaThixo njengoko ukhankanywa njalo kwiiNdumiso. Ngokubona ukuba abafundi abaninzi beBhayibhile namhlanje bawuthabatha umgwebo njengento yokoyikwa, uvela ngexhala lesiYuda lasekuqaleni aze abhale athi, “amawakawaka abantu ababehluthwe konke okwabo nabanelungelo ngokupheleleyo ngakwicala labo, ekugqibeleni, baya kuviwa. Phofu, abawoyiki umgwebo. Bayazi ukuba ityala labo aliphenduleki-ukuba nje belinokuviwa. Xa uThixo esiza kugweba, ekugqibeleni liya kuviwa.”—C. S. Lewis, Reflections on the Psalms (New York: Harcourt, Brace and Company, 1958), iph. 11. KwiiNdumiso, sibona ithemba labacinezelweyo, nangoku, naphakathi kokubulaleka nokudaniswa kwabo kweli xesha.

`Zithini izizathu esinazo zokuba siyibone ingcamango yomgwebo ngendlela entle, ungabi yinto yokoyikwa?`