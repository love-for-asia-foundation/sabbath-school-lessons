---
title:  Umhla Wokulingana
date:  16/07/2019
---

Enye yezinto ezicacileyo ekufundeni okukhawulezileyo umthetho wesine kuEksodus 20 nakuDuteronomi 5 yeyokuba umthetho wesine ungowona unenkcukacha kakhulu. Lo gama eminye imithetho ibhalwe amagama ambalwa, mhlawumbi mathathu kwezinye iinguqulelo (kwisiHebhere angade abe mabini), umthetho wesine unika indawo yokuchaza ukuba kutheni, njani, nokuba ngubani ngokukhunjulwa komhla weSabatha.

`Funda: Eksodus 20:8–11. Ithini ngezicaka nabasemzini, nangezilwanyana? Ithetha ntoni?`

Okuqapheleka kakhulu phakathi kwezi nkcukacha kukuqwalasela kwabanye. USigve K. Tonstad uzathuza athi, olu hlobo lomyalelo aluqhelekanga phakathi kwazo zonke iinkcubeko zomhlaba. Umthetho weSabatha, ngokutsho kwakhe, “ubeka phambili ukusuka ezantsi ukunyuka, hayi ukusuka phezulu kubhekwe ezantsi, unika kuqala ingqalelo koyena ungenamandla noyena ulixhoba elilula kumalungu asekuhlaleni. Abo badinga ukuphumla kakhulu-ikhoboka, umphambukeli ongumhlali, nesilwanyana esithwala imithwalo-zibaliwe kukhankanyo olukhethekileyo. Kuphumlo lomhla wesixhenxe abangenawo amalungelo, kwanezilwanyana ezingathethiyo, konke kufumana ukulingana.”—The Lost Meaning of the Seventh Day (Michigan: Andrews University Press, 2009), pp. 126, 127.

Umthetho unendawo ojonge kuyo ekunyanzeliseni ukuthi iSabatha ingumhla wokonwatyelwa ngumntu wonke. Ngokukhanya kweSabatha, sonke siyalingana. Ukuba ungumqeshi phakathi evekini, akunalo igunya lokubenza abaqeshwa bakho ukuba basebenze ngeSabatha. Oko kungokuba uThixo wabanika, nabo, umhla wokuphumla. Ukuba ungumqeshwa-okanye ulikhoboka-ngayo yonke imihla yobomi bakho, iSabatha iyakukhumbuza ukuba udalwe wahlangulwa ngokulinganayo nguThixo, kwaye uThixo uyakumema ukuba ubhiyozele oko ngeendlela ezingafaniyo kunemisebenzi yakho yesiqhelo. Nabo bangaphandle kwabo bantu bagcina iSabatha-“owasemzini ohlala ezidolophini zenu” (Eks. 20:10, NIV)—bamele bazuze okuhle kwiSabatha. Le ngcamango ngeyaba lutshintsho lwembono olumangalisayo kumaIsrayeli, ematsha ephuma kumava obukhoboka nokungazelwa nto. Ngoku, xa ayeza kumiselwa kumhlaba omtsha, uThixo akazange afune ukuba amkele imikhwa yabacinezeli bawo bangaphambili. Kunye nokuwanika imithetho eneenkcukacha yokubalawula ekuhlaleni kwawo, wawanika (nathi sonke phofu) isikhumbuzo seveki ngeeveki, ngendlela enamandla, ngendlela esilingana ngayo sonke phambi kukaThixo.

`Ungabelana njani ngeSabatha nabantu ekuhlaleni, ukuthi, bangazuza ntoni, njani abanye ekuhlaleni ngokugcina kwakho iSabatha?`