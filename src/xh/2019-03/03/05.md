---
title:  Umhla Wokuphilisa
date:  17/07/2019
---

Nangona umbono wokuqala weSabatha nokugcinwa kwayo wawubanzi uquka konke, iSabatha yasuka yayinto eyahluke kakhulu kwezininzi iinkokeli zenkolo ngexesha uYesu wayefike emhlabeni. Endaweni yokuba ibe yimini yenkululeko nokulingana, iSabatha yaba yimini yemigaqo yezithethe nemiqathango emiswe ngabantu. Ngemini yaKhe, uYesu wema wazichasa iingqondo ezinjalo, ngakumbi njengoko zazinyanzeliswa kwabanye. Into enika umdla kakhulu yile yokuba wakwenza oku ngeyona ndlela ibalulekileyo ngokwenza ukuphilisa okuninzi ngeSabatha. Kubonakala ngokungathi uYesu wayenza ngabom le mimangaliso ngeSabatha, ngokungafaniyo nayo nayiphi imini, ukubonisa into ebalulekileyo ngoko iSabatha ebimele ukuba ikuko. Rhoqo kula mabali, uYesu waba nentetho ngokufaneleka kokuphilisa ngeSabatha, kanti rhoqo abaFarisi bazisebenzisa ezi ntetho njengesizathu sokuceba ukuba uYesu abulawe.

`Funda amabali angokuphilisa kukaYesu ngeSabatha: Mateyu 12:9–13, Marko 1:21– 26, 3:1–6, noYohane 9:1–16. Ziintoni ezona zinto zibaluleke kakhulu oziqaphelayo kula mabali?`

UYesu wakuqinisekisa ukuba iSabatha ibalulekile. Siyakudinga ukubeka imida ejikeleza ixesha leSabatha ukuyigcina ikhethekile nokulivumela eli xesha leeveki zonke ukuba libe lithuba lokukhulisa ubudlelane bethu noThixo, neentsapho zethu, ibandla lethu, kunye nabantu ekuhlaleni. Kona ukugcina iSabatha akufuneki kuba ngomona ojonge kuthi kuphela. Ngokutsho kukaYesu: “Kulungile ukwenza okulungileyo ngeSabatha” (Mat. 12:12).

Amalungu amaninzi ebandla enza okuninzi okungumsebenzi olungileyo wokukhathalela abanye. Noko kunjalo, abanye bethu bacinga ukuba simele ukwenza ngaphezulu ukunceda. Siyazi ukuba uThixo uyakhathala ngabo basentlungwini, abacinezelweyo okanye abalityelweyo, nokuba kufuneka sikhathale nathi. Ngenxa yokuba siyalelwe ukuba singenzi umsebenzi wethu oqhelekileyo nokuba sikhululwe kuxinzelelo lweveki, ngeSabatha sinikwe ixesha lokuqwalasela koku kukhathala ngabanye njengenye yeendlela zokugcina iSabatha okuyinyaniso nokusebenzayo: “Ngokomthetho wesine, iSabatha yanikelwa ekuphumleni nakunqulo olungcwele. Yonke ingqesho yasemhlabeni kwakufuneka imiswe, kodwa imisebenzi yenceba nobubele yayihambelana nenjongo kaYehova. . . . Ukukhulula abangcungcuthekayo, ukuthuthuzela abaselusizini, ngumsebenzi wothando ozisa uzuko kwimini engcwele kaThixo.”—Ellen G. White, Welfare Ministry, p. 77.

`Yintoni oyenzela ukulungelwa kwabanye ngeSabatha?`