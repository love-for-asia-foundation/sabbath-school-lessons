---
title:  Uphumlo LweSabatha Lomhlaba
date:  18/07/2019
---

Njengoko sibonile, iSabatha yayiyinxalenye engaphakathi kumjikelezo wobomi besizwe sakwaIsrayeli. Wona umthetho –siseko weSabatha wawungajonge usuku olunye kwiveki nganye. Wawukwaquka nophumlo olulodwa rhoqo ngomnyaka wesixhenxe, kude kufikelele kumnyaka wentlokoma emva kwezixhenxe ezisixhenxe zeminyaka, ukutsho ukuthi ngomnyaka wama-50.

`Funda: Leviticus 25:1–7. Yintoni ebalulekileyo ngolu hlobo lomyalelo? Kungeziphi iindlela ezinako ukwenzeka onokuthi ubandakanye olu hlobo lomthetho-siseko ebomini nasemsebenzini wakho?`

Umnyaka weSabatha wawuvumela umhlaba wobufama ukuba ungasebenzi umnyaka wonke. Sisenzo esibalulekileyo sobugosa bomhlaba, nobulumko besi senzo sezolimo esivunywayo ngokubanzi.  Umnyaka wesixhenxe wawukwabalulekile kumakhoboka (jonga uEks. 21:1–11). Xa kwakunokwenzeka ukuba omnye wamaIsrayeli abenetyala ade azithengise ebukhobokeni, wayeya kukhululwa ngomnyaka wesixhenxe. Ngokufanayo, amatyala amiyo ayecinywa ekupheleni komnyaka wesixhenxe (jonga kuDut. 15:1–11).

Njengemana uThixo awayeyinika amaIsrayeli entlango, ukungatyali ithuba elithile, kwakusisenzo sokuthemba uThixo ukuba uya kunika ngokwaneleyo kumnyaka ongaphambi koko kuveliswa ngumhlaba ngokwawo ngomnyaka weSabatha. Ngokufanayo, ukukhulula amakhoboka nokucima amatyala kwakusisenzo senceba kodwa kukwasisenzo sokuthemba amandla kaThixo ekwaneliseni izidingo zethu. Ngandlela ithile, abantu bebekudinga ukufunda ukuba babengadingi ukuba bacinezele abanye ukuze banelise izidingo zabo.

Imithetho-siseko nomfanekiso weSabatha zizinto ezazimele ukuqanyangelwa kwisakhiwo sokuhlala kosapho lwamaIsrayeli ewonke. Ngokufanayo, ukugcinwa kweSabatha kweli xesha langoku umele ukuba yingqeqesho yasemoyeni eguqula yonke eminye imihla yethu. Ngendlela ephathekayo, iSabatha iyenye indlela yokuphila imfundiso kaYesu nokufuna kuqala ubukumkani baKhe:  UYihlo osemazulwini sele ezazi zonke iintswelo zenu . . . kwaye uya kuninika konke enikudingayo” (Mat. 6:32, 33, NLT).

`Yintoni umahluko ofanele ukwenziwa kukugcina iSabatha kunezinye iintsuku ezintandathu zeveki yakho? Ngapha koko, ukuba uyabawa, nomona, akukhathaleli ukusuka ngeCawa kuye kuLwesihlanu, kunceda ntoni xa ungezizo ezi zinto ngeSabatha? (Okanye ngokwenene ungakwazi ukungabi zizo ezo zinto ngeSabatha xa uzizo iveki yonke?)`