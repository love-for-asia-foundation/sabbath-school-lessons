---
title:  Izizathu Ezibini ZeSabatha
date:  15/07/2019
---

`Funda: Eksodus 20:8–11 noDuteronomi 5:12–15. Ezi ngxelo zimbini zomthetho wesine zixhasana zikhulisana njani?`

Ukukhumbula yindawo ebalulekileyo kulwalalamano uThixo afuna ukulumilisela ngokutsha nabantu baKhe, ulwalamano oluzinze kwinto yokuba uThixo unguMdali noMhlanguli wethu. Zombini ezi ndawo ziyavela kwiingxelo ezimbini zomthetho wesine, zaye zihlangene ngokwayamene kakhulu neSabatha ngokugcinwa kwayo.  Ukuphuma kwilizwe elonganyelwe yinyambalala yoothixo bobuxoki, amaISrayeli ayekudinga ukukhunjuzwa ngendawo kaThixo wenene njengoMdali. ISabatha yayiyindlela ebalulekileyo yokukwenza oko, yenziwe yabaluleka ngakumbi kwimo yomjikelezo weveki ngokunika imana eyongeziweyo ngoLwesihlanu, umzekelo onamandla wamandla aKhe okudala. Kumbhalo womthetho wesine okuEksodus 20, uThixo njengoMdali wethu uvezwe ngokucace kakhulu. Kwelinye icala, ukuhlangulwa kwabo, nokusindiswa kuqwalaselwe emthethweni wesine kuDuteronomi 5. Yayilibali eli elaliphindwa rhoqo ukubaliswa ngamaIsrayeli; ayezihlanganisa nalo ngakumbi qho ngeSabatha. Ibali lawo lokuqala laliluqobo lokuhlangulwa okuphathekayo  kubukhoboka baseYiputa, kodwa ngokuya bemqonda uThixo, nokusindisa kwaKhe kukhula, iSabatha yayiza kuba ngumfuziselo weeveki zonke nokuvuyisana nokusindiswa kwabo kwasemoyeni.

Zozibini ezi zikhuthazo zeSabatha zazingokubuyiselwa kolwalamano phakathi koThixo nabantu baKhe: “Ndabanika iiSabatha zam ukuba zibe ngumqondiso phakathi kwethu, ukuze bazi ukuba mna Yehova ndiyabangcwalisa” (Hez. 20:12, NIV). Ke, njengoko sibonile, oku kwakungekho ngeli qela labantu kuphela. Kwisiseko solu lwalamano, babeza kumisela uhlobo olutsha lwentlalo, eyayinobubele kwabangaphandle, iyintsikelelo kwilizwe ngokubanzi.  “Ngenxa yoko ukuwisele umthetho uYehova uThixo wakho ukuba uwugcine umhla wesabatha” (Dut. 5:15). Ngokugcina iSabatha njengendlela yokukhumbula nokuvuyisana kokudalwa nokuhlangulwa kwethu kokubini, sinako ukuqhubeka sikhula kubudlelane, kungekuphela neNkosi yodwa, kodwa nabo basingqongileyo. UThixo unenceba ngakuthi; ngoko ke, sidinga ukuba nenceba ngakwabanye.

`Zeziphi iindlela okunokuthi ukugcina iSabatha kusenze sibe ngabantu abangcono, abanobubele, abakhathala kakhulu, nabantu abanemfesane?`