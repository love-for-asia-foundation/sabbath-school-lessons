---
title:  Isisalela Esingumkhonzi
date:  23/09/2019
---

Inkcazo esemgangathweni yabantu abangamasalela abaxelwa sisiprofeto seBhayibhile ifunyanwa kwisiTyhilelo 12:17: abo “bayigcinayo imithetho kaThixo, abanobungqina bukaYesu Kristu” (jonga nakwisiTy. 14:12). Kwibali leBhayibhile, ezi mpawu ziphawula abantu bakaThixo kumanqanaba okugqibela embali yomhlaba. Kanti ke, kwasemabalini eBhayibhile, siyayifumana imizekelo yendlela isisalela esisebenza ngayo ngakumbi indlela abathi abantu basebenzele ngayo abanye.

`Ngokwakulo mba, umzekelo kaMoses wawungowobukroti. Funda uEksodus 32:1–14. Yintoni ekuthelekiswa yona phakathi kukaMoses nesisalela esichazwe kwisiTyhilelo 12:17?`

Esemsindweni ngakubantu bakwaIsrayeli, uThixo wathembisa ukubatshabalalisa aze azisuse izithembiso awazinika uAbraham-zokuba inzala yakhe iya kuba luhlanga olukhulu, aze azinike uMoses nosapho lwakhe (jonga kuEks. 32:10).  UMoses akazange ayifune loo nto. Endaweni yoko, uMoses wabanesibindi sokuphikisana noThixo,  ecebisa ngokuthi, ukuba uYehova uthe wenza njengoko athembisa ukwenza, oko kuya kumenza akhangeleke kakubi (jonga kuEks. 32:11–13). Wada uMoses waqhubeka wazibeka emgceni (wokubulawa) ukunyanzelisa umcimbi wakhe noThixo.  UMoses wayetsala nzima ukukhokela aba bantu ukucanda intlango. Babekhalaza, bekrokra, phantse lonke ixesha wayebakhokelela enkululekweni. Sekunjalo, uMoses wathi kuThixo,  Ukuba akunako ukubaxolela, “wose undicima encwadini yakho oyibhalileyo” (Eks. 32:32). UMoses uxolela ukuncama unaphakade ukuze asindise abo wayeseluhambeni nabo. Umzekelo onamandla wokuthethelela okuzincamayo ngenxa yabo bangakufanelanga! Umfuziselo omkhulu kangako walo lonke icebo losindiso!  “Ngexesha uMoses ethethelela uIsrayeli, ukunkwantya kwakhe kwanyamalala ngenxa yomdla nothando lwakhe kwabo awathi, ezandleni zikaThixo, wasisixhobo sokubenzela okukhulu kakhulu. UYehova wakuva ukucenga kwakhe, wakwenza okufunwa ngumthandazo wakhe ongasekelezanga okwakhe. UThixo wayemvavanyile umkhonzi waKhe; wakulinga ukunyaniseka kwakhe nothando lwakhe kwabo bantu bonayo bangenawo nombulelo, wathi ngesidima wakuthwala ukulingwa. Umdla wakhe kuIsrayeli wawungaphumi kwinjongo yokuzithandela. Impumelelo yabantu abanyuliweyo nguThixo yayithandeka kuye ngaphezu kokuphakanyiswa kwakhe, kuthandeka ngaphezu kwelungelo lokuba nguyise wohlanga olunamandla. UThixo waneliseke kukunyaniseka kwakhe, ukunganqabi kwentliziyo yakhe, kunye nesidima sakhe, waza wamnika, njengomalusi othembekileyo, umsebenzi omkhulu wokukhokelela uIsrayeli kwiLizwe leDinga.”—Ellen G. White, Amanyange Nabaprofeti, iph. 319.

`Kusixelela ntoni oku ngendlela esimele ukuphatha ngayo, kangangoko kunokwenzeka, abo bonayo basijikelezileyo?`