---
title:  Usapho Lobudlelane Babakhonzi
date:  21/09/2019
---

### Fundela Isifundo Sale Veki
2 Kor. 2:14–16, Eks. 32:1–14, 1 Pet. 2:12, Filipu 2:15, Efese 2:19, Heb. 10:23–25.

> <p>Indima Yenkumbulo</p>
> “[Ma]silubambe uvumo lwethu lwethemba, lungabi nakuxengaxenga; kuba uthembekile lowo wabeka ngedinga. Kanjalo masinyamekelane, ukuba silolane eluthandweni nasemisebenzini emihle” (Hebhere 10:23, 24).

Ekuzameni ukuzalisekisa ukuthunywa kwethu kobuKristu, kufuneka singawajongeli phantsi amandla ebandla njengomzi oqulunqiweyo wamakholwa. Sele siyiqaphele imingeni esinokujongana nayo xa sizama ukusebenzana nenkohlakalo nobuhlwempu. Phofu ke, ngokusebenza namanye amakholwa kusapho lokholo, singaba yintsikelelo kwabo basingqongileyo.  Isihendo sesokuba, xa sihlangana silibandla, sixakekiswa kukuligcina ibandla lethu liqhubeka, silibale ukuba ibandla likho ukuba likhonze ihlabathi alibeke kulo uThixo. Singumzimba olibandla kufuneka singakutyesheli ukubulaleka nobubi obukhoyo obusijikelezileyo. Ukuba uKristu akazange angakukhathaleli oko, nathi akufuneki singakukhathaleli. Kufuneka sithembeke kwesikuthunyiweyo, kwaye kunye nokushumayela oko, kuza nomsebenzi wokunceda abacinezelweyo, abalambileyo, abahamba ze, nabangenako ukuzinceda.

Sihlangene silusapho nombutho olibandla, singumzimba kaKristu (jonga u-1 Kor. 12:12–20). Ngenxa yoko, thina njengosapho kufuneka sihambe njengoko uYesu wahambayo, sibe zizandla, iinyawo, ilizwi, nentliziyo kaYesu ehlabathini namhlanje.