---
title:  Ukukhuthazana Emsebenzini Olungileyo
date:  26/09/2019
---

Nokuba singade sibe neyona nkuthazo ilungileyo nezona njongo ziphucukileyo, sikholelwa ukuba singakwicala likaThixo nokulungileyo, kona ukusebenzela iNkosi kuyakwazi ukuba nzima kude kutyhafise. Usizi nentlungu kweli hlabathi lethu, zizinto ezikhoyo.

Sesinye sezizathu esi esenza sikudinge ukuba yinxalenye yebandla. UYesu walubonisa olu hlobo lokuxhasana ekunye nabafundi baKhe. Wayengaqhelananga nokumthuma eyedwa umntu, kude kuthi ukuba kwenzekile oko, babuye bahlangane babelane ngamabali wabo bavuselelane emandleni nasekuqineni kwabo.

`Funda: Hebhere 10:23–25. AmaHebhere 10:25 yeyona ndima yaziwa kakhulu kwezi, kanti ke, yintoni eziyongezayo ezi zimbini zingaphambili ekwenzeni ukuba siyiqonde kakuhle le ithandwa kakhulu? Zeziphi ezinye iindlela esingathi ngazo sikhuthazane “eluthandweni nasemisebenzini emihle”?`

Phantse kuwo wonke umsebenzi, injongo, okanye iprojekthi, iqela labantu elisebenza kunye lingenza ngaphezulu kunabo bonke abantu xa elowo esebenza yedwa. Oku kuphinda ukusikhumbuza ngomfanekiso webandla njengomzimba kaKristu (jonga umaRoma 12:3–6), apho sonke sindawo ezahlukaneyo kodwa ezixhasanayo esinokuzidlala. Xa elowo nalowo ekwenza oko akwenzayo ngeyona ndlela iyiyo, kodwa akwenze ngendlela ekhuthaza intsebenziswano, ngokholo singathemba ukuba ubomi bethu nomsebenzi wethu uya kwenza umahluko osingisa kunaphakade. Nangona iziphumo zibalulekile xa sizama ukwenza okulungileyo-iziphumo zingabantu nobomi babo-maxa wambi kufuneka sithembe uThixo ngento eziya kuba yiyo iziphumo. Ngamanye amaxesha, xa sisebenzela ukuphungula ubuhlwempu, ukukhusela ekulula ukubalimaza, ukukhulula abacinezelweyo, nokuthethela abangenalizwi, siya kuyibona incinane kakhulu inkqubela. Sekunjalo, sinalo ithemba lokuba senza umsebenzi onoloyiso olukhulu noluqinisekileyo: “Ekwenzeni okulungileyo masingethi amandla; kuba sovuna ngexesha elililo, ukuba asityhafi. Njengoko singathi sibe nethuba, masisebenze okulungileyo kubo bonke, ngokukodwa ke kwabendlu yokholo” (Gal. 6:9, 10, jonga namaHeb. 13:16). Yiyo le nto sibizelwe ukuba ngokuphandlesikhuthaze, sikhuthazane omnye nomnye. Ukuphila ngokuthembeka kuluvuyo nobunzima. UThixo wethu wobulungisa nentlangano yethu yobulungisa kulapho sineyona inkulu inkxaso nalapho sithi sibamemele khona abanye ukuba bahlangane nathi.

`Ngubani omaziyo okanye onolwazi ngaye othe rhoqo esenza umsebenzi wokuphungula ukubulaleka kwabanye? Ungamkhuthaza njani loo mntu okanye iqela emsebenzini olungileyo owenziwayo?`