---
title:  Amakhoboka, abahlolokazi, Iinkedama, Abasemzini
date:  09/07/2019
---

`Funda: Eksodus 23:9. Sithini isigidimi sikaThixo kuIsrayeli apha?`

Njengamakhoboka asanda kukhululwa, amaIsrayeli ayesazi ukuba kukuthini ukucinezelwa, ukuxhatshazwa, nokubekelwa ecaleni. Athi ngexesha evuyela inkululeko yawo, uThixo wabanexhala ngelithi hleze angalibala apho avela khona, nokuba kunjani ukuchwethelwa bucala, kwanoko wakwenzayo ukuwahlangula. Wamisela iPasika ukuze ibe sisiganeko esisikhumbuzo nethuba lokulibalisa ngokutsha ibali: “UYehova wasikhupha eYiputa, endlwini yobukhoboka, ngesithe nkqi isandla” (Eks. 13:14).

`Funda: Eksodus 22:21–23. Yayibaluleke njani inkumbulo yobabo ubukhoboka kwimfundiso ngendlela abantu abafanele ukuphatha ngayo abangena nto ekuhlaleni kwabo okutsha?`

Kwakungekapheli nolwandile lokunikwa kwemiThetho eliShumi xa uMoses wabizwa ukuba achithe elinye ixesha noThixo, owamnika iinkcukacha ngendlela le miyalelo ibalulekileyo emele ukugcinwa ngayo ekuhlaleni kukaIsrayeli. Kwangaphambi kwemiyalelo yokwakhiwa komnquba, uThixo wanika izahluko ezithathu zomthetho ngezinto ezinjengokuphathwa kakuhle kwamakhoboka, imithetho eyayiya kuma yahluke ngokucace kakhulu kwimpatho amaIsrayeli amaninzi ayeyifumene. Yayikho imithetho ejongene nolwaphulo-mthetho olunobungozi, imithetho ehambelana nempahla, imithetho yokuphila imihla ngemihla, nemithetho-siseko yokumiselwa kweenkundla ezijongene nokugcinwa kwayo le mithetho nokuqhutywa kobulungisa bomthetho (jonga kuEksodus 21 ukuya kuma-23). Phambili kule mithetho, yayikukukhathalela abazalwana abangabemi kulo mphakathi mtsha, kunye nokukhathala ngabasemzini kwanabo bangamaxhoba alula enkohlakalo. Aba bantu kwakungafuneki ukuba baxhatshazwe; babede banikwe amalungelo okufikelela ekudleni ngeendlela ezaziza kwenzela ukuba sihlonitshwe isidima sabo, njengokukhwahlaza kwiintsimi ezivuniweyo. Impatho enjalo kwaba“ngaphandle” nabasemzini” yayingento iqhelekileyo kwihlabathi lakudala. Nanamhlanje abanye bayayilibala imithetho-siseko ebalulekileyo ejongene nendlela yokuziphatha efumaneka apha ngokubhekiselele ekuphatheni abanye.

`Kwawakho amava, yeyiphi inkumbulo ekwenza ube nemfesane nenkathalo ngabanye okanye ngenkohlakalo yabanye?`