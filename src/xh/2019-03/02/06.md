---
title:  Umnyaka Wentlokoma
date:  11/07/2019
---

Ukuhlangabezana namaIsrayeli njengabantu ababengenalo ikhaya labo nabalindele ukufika eZweni leDinga, uThixo wayesazi ukuba ukubaluleka komhlaba kuya kuqala xa besakha amakhaya beluhlanga eKanan. Phantsi kwenkokelo kaYoshuwa, uThixo wongamela ulwabiwo lomhlaba olunocwangco zizizwe neentsapho ngamaqela azo.

Wayesazi kodwa ukuba ekuhambeni kwexesha ubutyebi, amathuba, nezinto ezazihlangene nokuba nomhlaba zaziza kuba sezandleni ezimbalwa. Iingxaki zeentsapho, ukwaphuka kwempilo, ukungakwazi ukukhetha, nokunye okungahambi kakuhle, kwakuya kwenza ukuba abanikwe imihlaba bayithengise imihlaba yabo ukuba bazuze ingeniso yexeshana okanye bakwazi ukuba nje baphile, kodwa oku kwakuza kwenza usapho lungabi nawo umhlaba kuqengqeleke izizukulwana. Isisombululo sikaThixo saba kukuwisa umthetho wokuba umhlaba ungaze uthengiswe ngokupheleleyo. Endaweni yoko, umhlaba wawuza kuba ngothengisiweyo kude kufike “umnyaka wentlokoma” elandelayo, ixesha umhlaba owawuza kubuyela kusapho olwaluwunikwe ekuqaleni. Kanti ke, wonke umhlaba othengisiweyo wawunako ukuhlangulwa ngumthengisi wawo okanye elinye ilungu losapho lwakhe nangaliphi ixesha. Kwakhona, uThixo ukhumbuza abantu ngolwalamano naYe nendlela oluthi luchukumise ulwalamano nabanye: “Umhlaba kungaze kuthengiswe ngawo isigxina, kuba umhlaba ngowam nina nihleli kuwo njengabaphambukeli nabasemzini” (Lev. 25:23, NIV).

`Funda: Levitikus 25:8–23. Ucinga ukuba imo yokuhlala yayiya kwahluka njani ukuba le mithetho-siseko yayilandelwe, ngakumbi amazwi athi, “Anisayi kucinezelana omnye nomnye [ningabandezelani]”?`

“Imiqathango awayimisayo uThixo yayilungiselwe ukukhulisa ukulingana ekuhlaleni. Imisindleko yomnyaka wophumlo nentlokoma yayiza kuthi, ngendlela emangalisayo, ilungise oko kuthe, apha ekuhambeni kwexesha, konakala ekuhlaleni nasekulawulweni kwendyebo yesizwe.”—Ellen G. White, Amanyange Nabaprofeti , iph. 534. Ababhali bembali yeBhayibhile abaqinisekanga nokuba ezi zingqi zendyebo nasekuhlaleni zalandelwa ngokupheleleyo na okwexesha elininzi (jonga ku-2 IziKron. 36:21). Naxa kunjalo, le migaqo ikrobisa ngendlela emangalisayo kwindlela ihlabathi ebelingasebenza ngayo ukuba imithetho kaThixo yayilandelwe ngokupheleleyo. Ngapha koko, ibonisa inkathalo eyodwa kaThixo ngokubonakalaliswa kokuhle ngeendlela eziphathekayo ezweni lethu.