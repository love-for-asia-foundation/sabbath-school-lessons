---
title:  UThixo Ovayo
date:  07/07/2019
---

“Ndizibonile okunene iintsizi zabantu bam abaseYiputa, nokukhala kwabo ndikuvile, ngenxa yabo babaqhuba kalukhuni; ngoko ndiyakhathazeka ngenxa yokubulaleka kwabo” (Eks. 3:7, NIV). Amakhulu amane eminyaka lixesha elide lokulinda, ngakumbi xa kulindwe kwiimeko zobukhoboka eziya zikhula ngobungqongqo. UThixo wayethembise ukuba uya kubuyela kubantu baKhe abakhuphe eYiputa, kodwa, isizukulwana emva kwesinye, bayekwa ukuba bakhe ubutyebi nobuhle babacinezeli babo ababenqula izithixo, abe uThixo engathi uthe cwaka lonke elo xesha.

Emva koko uThixo wazibonakalalisa ngendlela eyodwa. Wavela kwityholo elivuthayo kwintlango ekude kwinkokeli engalindelekanga, inkosana eyimbacu, umalusi othobekileyo ogama linguMoses. Wamnika uMoses onentandabuzo umsebenzi amakawenze, yaye indawo yokuqala yaloo msebenzi ikukubuyela kumaIsrayeli eYiputa nesigidimi sokuba uThixo ukuvile ekubonile ukucinezelwa kwabo-waye, kunjalo, wayekhathala. Kanti ke, wayekufuphi ekwenzeni inguqulelo ebonakala iza ngamandla kwimeko yawo.

`Funda: Eksodus 3:16, 17. Kwakubaluleke ngantoni ukuba uThixo aqale ngokulandlala icebo laKhe kwaba bantu ngesi sigidimi sitsolileyo? Yintoni etsala ingqondo yakho kule ntetho kaThixo?`

UThixo akaphelelanga apho. Akanelanga nje ukuba necebo lelizwe elingcono, akabamisele abantu ukuba baphuncuke kwimbandezelo yaseYiputa. Kumakhulu amane eminyaka, baba negalelo kwindyebo yobukumkani baseYiputa. UThixo wakubona ukuxhathisa kwasekuqaleni kukaFaro, kodwa wamqinisekisa uMoses ukuba amaIsrayeli aya kubuyekezwa ngeminyaka yokusebenza nzima kwawo: “Ndiya kuwenza amaYiputa abe nemfesane ngakwaba bantu, ukuze xa nihamba ningemki ningaphethe nto” (Eks. 3:21, NIV). Emva kweminyaka yengcinezelo, uThixo wathabatha ithuba lokumisela uhlobo olutsha lwabahlali ngaba babefudula bengamakhoboka. Wayefuna ukuba baphile ngendlela eyahlukileyo nokuba bamise abahlali ababeya kuqhubeka nokuxhaseka nokuba nezinto. Icebo laKhe yayilelokuba olu hlobo lutsha lwabahlali luya kuba ngumzekelo kwizizwe ezingqongileyo luze luthi, njengoAbraham, iintsikelelo oluzifumanayo zivela kuThixo nazo zisikelele umhlaba wonke.

`Kubaluleke njani kuwe ukuba uThixo enguThixo obona ukubulaleka kwabantu emhlabeni akuve ukukhalela kwabo uncedo? Ikuxelela ntoni le nto ngoThixo? Qaphela uEks. 4:31.`