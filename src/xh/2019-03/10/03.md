---
title:  Imfesane Nenguquko
date:  02/09/2019
---

Amabali axubeneyo osindiso nembambano enkulu afuna ukuba siyamkele inyaniso engobomi esisiseko sokuqonda kwethu ihlabathi lethu kunye nathi, oko kukuthi: thina nehlabathi lethu eliwileyo, saphukile, kwaye sinesono. Umhlaba wethu awuyiyo into owadalwa wayiyo, kwaye nangona sisenawo umfanekiselo kaThixo owasidalayo, siyinxalenye yokwaphuka komhlaba. Isono esisebomini bethu siyindalo enye nobubi obenza intlungu enkulu, ingcinezelo, nokuxhatshazwa phezu komhlaba wonke. Ngoko ke, kulungile ukuva ubuhlungu, ukungonwabi, usizi, nentlekele yehlabathi neyemiphefumlo esijikelezileyo. Bekungafuneka sibe zizinto ezingenabomi ukuba singayiva intlungu yobomi apha. Iziqalelo zencwadi yeNdumiso, iintlungu zikaYeremiya nabanye abaprofeti, neenyembezi kunye nemfesane kaYesu ebonisa ukufaneleka kolu hlobo lokusabela kwihlabathi nobubi balo, ngakumbi kwabo bakholisa ukwenziwa buhlungu bobo bubi.

`Funda: Mateyu 9:36, 14:14, Luka 19:41, 42, noYohane 11:35. Yintoni ekwezi ndima eyachukumisa uYesu ngemfesane? Singaba nayo njani intliziyo echukunyiswe yathamba yintlungu esijikelezileyo?`

Sikwadinga ukuba sikhumbule ukuba isono nobubi azikho nje “phaya kude,” okanye zisisiphumo sokwaphuka komnye umntu: “Ukuba sithi asinasono, siyazikhohlisa, inyaniso ayikho kuthi” (1 Yohane 1:8). Ngokuqonda kwabaprofeti beBhayibhile, isono sasiyintlekele, kungengakuba phambili ngokuba ubani waphule “imigaqo,” kodwa ngenxa yokuba isono saphule ulwalamano phakathi kukaThixo nabantu baKhe, nokuba kungenxa yokuba isono senza buhlungu abanye abantu. Oku kunokwenzeka kancinane okanye ngokubanzi, kodwa ububi bunye.  Umona, ukubawa, ukuvimba, intiyo, ubudenge, nokungakhathali konke kusezingcanjini zabo bonke ububi obusehlabathini, ukuswela ubulungisa, ubuhlwempu, nocinezelo. Ukuvuma ukuba nesono kwethu linyathelo lokuqala ekulweni nobu bubi, kwaye ilinyathelo lokuqala ekuvumeleni uthando lukaThixo ukuba luthabathe indawo yalo efanelekileyo ezintliziyweni zethu: “Ukuba sithi sizivume izono zethu, uthembekile, ulilungisa, ukuba asixolele zonke izono zethu, asihlambulule kuko konke ukungalungisi” (1 Yohane 1:9). Khawuzijonge (kodwa ungasondeli kakhulu okanye ixesha elide kakhulu).

`Zeziphi iindlela owaphuke ngazo noyinxalenye yengxaki enkulu ngazo? Ithini impendulo ekuphela kwayo, iyeyiphi indawo ekuphela kwayo onokujonga kuyo?`