---
title:  Iindaba Ezilungileyo Ezingunaphakade
date:  05/09/2019
---

Isimemo esiguqulayo nesibheno seendaba ezilungileyo “kwiintlanga zonke, nezizwe, neelwimi, nabantu” (IsiTy. 14:6) ziqhubeke kuyo yonke imbali yobuKristu. Sekunjalo, isiTyhilelo sichaza ukuvakaliswa ngokutsha kwesi sigidimi-iindaba ezilungileyo ezingoYesu nako konke okuhamba nazo-ekupheleni kwexesha.

`Funda: IsiTyhilelo 14:6, 7. Kunjani ukuziqonda iindaba ezilungileyo okuqhelekileyookukholisa ukushwankathelwa nguYohane 3:16—kuqukwa isigidimi sengelosi esisodwa kwindima 7?`

IsiTyilelo 14:7 sizisa isiqalelo esisitshixo esele sisiphawule kwesi sifundo singokukhathala kukaThixo ngobubi, ubuhlwempu, nengcinezelo kulo lonke ibali leBhayibhile: Umgwebo. Isibheno somgwebo, ukuba kwenziwe ubulungisa, siye salubizo oluphindaphindwayo sabo bacinezelweyo kuyo yonke imbali. Ngethamsanqa, iBhayibhile imzoba uThixo enguLowo uzivayo izikhalo zabo bakuxinzelelo. Njengoko zikholisa ukuvakaliswa kwiiNdumiso, umzekelo, abo abasoloko bephethwe kakubi bawubona umgwebo njengeendaba ezilungileyo. Unqulo. Imibhalo yabaprofeti bamaHebhere yasoloko ihlanganisa imiba yonqulo nezenzo ezilungileyo, ngakumbi xa kuthelekiswa unqulo lwabo bazibiza ngokuba bangabantu bakaThixo nobugwenxa ababe benzile nabaqhubeka bebenza. KuIsaya 58, umzekelo, uThixo ukubeka ngokuphandle ukuba unqulo alufuna ngamandla zizenzo zobubele nenkathalo ngakwabo bangamahlwempu nabanentswelo (jonga kuIsa. 58:6, 7). Indalo. Njengoko sibonile, esinye isiqalelo esisiseko sobizo lukaThixo sobulungisa lusapho loluntu oluqhelekileyo, sokuba sonke sidalwe ngokomfanekiselo waKhe kwaye sithandwa nguYe, nokuba sonke sinexabiso emehlweni aKhe nokuba akakho omelwe ukuxhatshazwa okanye acinezelwe ngenxa yenzuzo yentswelo-bulungisa nokubawa komnye. Kubonakala kucacile ukuba oku kuvakalisa kwexesha lokuphela kweendaba ezilungileyo lubizo olubanzi lokufikelela kude lokuba kwamkelwe uhlangulo, ukuthengwa, nokubuyiselwa koluntu oluwileyo okufunwa nguThixo. Kungoko, naphakathi kwemiba engonqulo lwenyaniso nolobuxoki, nentshutshiso (jonga IsiTy. 14:8–12), uThixo uya kuba nabo abantu abaya kuma ngenxa yokulungileyo, ngenxa yemithetho kaThixo nokholo lukaYesu, naphakathi kobona bubi bukhulu kakhulu.

`Singazifumana njani iindlela zokulungiselela kwabo banentswelo lo gama sisabelana nabo ngako kokubini, ithemba nesilumkiso esifunyanwa kwizigidimi zeengelosi ezintathu?`