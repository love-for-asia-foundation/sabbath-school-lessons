---
title:  Ukunika Indlela Ukwabelana
date:  27/08/2019
---

Emva kokuguquka kwakhe, umpostile uPawulos waqala umsebenzi wovangelo ukusa isigidimi eziNtlangeni zomhlaba. Impumelelo uThixo awamnika yona yavusa imibuzo ebalulekileyo ngolwalamano phakathi kweengcambu zamaYuda zokuvela kwenkolo yobuKristu nabalandeli bakaYesu abatsha  beeNtlanga. Iqumrhu lamaYuda neenkokeli zeeNtlanga ezingamaKristu bahlangana eYerusalem ukuxoa umcimbi nokufuna inkokelo kaThixo ngokubhekiselele kule mibuzo ixakileyo. Intlanganiso neziphumo zayo zibhalwe kwincwadi yeZenzo 15.  Sekunjalo, kwingxelo kaPawulos yale ntlanganiso ifunyanwa kwabaseGalati 2, wongeza esinye isiqalelo esibalulekileyo kwiimfundiso awazifumanayo kwiqumrhu laseYerusalem lokumenza ukuba aqhubeke nolungiselelo lwakhe kwiiNtlanga: “Bathi, maze siwakhumbule amahlwempu; into ke leyo endandiyikhuthalela ukuyenza” (Gal. 2:10). UPawulos waqhubeka nokulandela oku kuqwalasela ngokwakhe (jonga, umzekelo, Zenzo 20:35) nakuwo wonke umsebenzi wakhe. Njengebandla lokuqala eYerusalem, uPawulos wawandisa umbono wosapho lobuKristu ukuba lubandakanye onke amakholwa.

`Funda: 2 Korinte 8:7–15. Uyihlanganisa njani uPawulos igospile nokupha ngesisa?`

UPawulos ukwatsala iindawo ezimbini kwiTestamente endala ukukhuthaza amakholwa ukuba abe nesisa akhathalele amanye amakholwa kwiimeko ezinzima. Ucaphula ibali lomsindleko wesisa sikaThixo ngemana kumaIsrayeli entlango njengomzekelo wokupha nokwabelana phakathi kosapho lwebandla ngokubanzi (jonga u-2 Kor. 8:15). Waya wacaphula nakwiNdumiso 112:9—“Bazisasaze ngobubele izipho zabo kumahlwempu; ubulungisa babo bumi ngonaphakade” (2 Kor. 9:9, NIV).

UPawulos wabakhuthaza abafundi bakhe ukuba babenenjongo ngokupha, babeke bucala inxalenye yengeniso yabo ukuze kube lula ukunikela xa yena okanye uTito betyelele ibandla labo bezokuqokelela iminikelo abaza kuyisa kumaKristu anentswelo eYerusalem. Wasebenzisa umzekelo webandla elinye ukukhuthaza amanye amabandla ukuba abe nobubele obufanayo. “Abaninzi baya kumdumisa uThixo, ngenxa yokucaca kwentembeko yenu, xa bebona ukumthobela kwenu nokunyaniseka kwenu kwiindaba ezimnandi zikaKrestu, nangobubele benu, kuba nisabelana nabo bonke abanye” (2 Kor. 9:13, Ibhayibhile).

`Simele ukuba sikubeke phambili njani ukunikela xa singakwazi ukupha kuwo wonke umsebenzi okanye intswelo ebekwe phambi kwethu?`