---
title:  Uhlobo Olutsha Losapho
date:  25/08/2019
---

Emva kokunyuka kukaYesu nokufika kukaMoya Oyingcwele ngePentekoste, iqela lamakholwa lakhula ngokukhawuleza lenza ibandla lokuqala, uhlobo olutsha losapho phakathi kwabalandeli bakaYesu, nelakhokelwa kuqala ngabafundi bokuqala. Phofu olu sapho lutsha lwalungeyonto nje abazicingelayo phakathi kwabo; endaweni yoko, lwakhiwa phezu kweemfundiso nomsebenzi kaYesu laza lwarhola kwimbali ende yezibhalo zamaHebhere nabaprofeti bawo.

`Funda: Zenzo 2:42–47 nese-4:32–37. Yintoni oyibona njengesitshixo esisiqalelo kwezi nkcazo zosapho lwebandla lokuqala?`

Nangona kubonakala ngathi amaIsrayeli asilela ukuba aphile ngokupheleleyo ngokwesicwangciso sokuhlala ngokulungileyo nangobubele, usapho lwebandla lokuqala lwayibamba ngqongqo imfundiso ethi “Ze kungabikho bantu bangamahlwempu phakathi kwenu” (Dut. 15:4, NIV). Esinye sezibonakaliso zenkolo yabo yayikukwabelana ngempahla – kude kuthengiswe umhlaba kunikelwe ngeemali ezaziqokelelwa (jonga kwiZenzo 4:34–5:2) —ukuhlangabezana neentswelo zabakholwa kunye nabo, kwanokuba yintsikelelo kwabo bangaphandle kusapho olukhulayo, ngakumbi ngolungiselelo lokuphilisa (jonga kwiZenzo 3:1–11, 5:12–16). Kanti ke, olu sapho lokholo lwalungelulo usapho lwephupha nakanjani. Ngokukhula kwamanani amakholwa, ukutsalatsalana kwakhula ngendlela yokuphathwa kwezo ndyebo, ngakumbi ngokubhekiselele ekwabelweni abahlolokazi ukutya (jonga iZenzo 6:1). Abafundi, ababezinkokeli zokuqala zeqela, bafuna ukuqwalasela ekushumayeleni igospile. Ukuze bayiphathe imeko ephambi kwabo, badinga ukuba kwenziwe ucwangciso olutsha.  Kungoko kwanyulwa abantu abasixhenxe ukuba bajongane nemicimbi yasenyameni yosapho lwebandla. Mhlawumbi oku kwakuqala ukuqondwa umahluko phakathi kolungiselelo nezakhono emazisetyenziswe ebandleni; ngelo xesha linye, kwabonisa ukubaluleka komsebenzi wokwenzelwa ukuphila nokungqina kwebandla. “Kwaloo mithetho-siseko yobungcwele nobulungisa eyayiza kukhokela abalawuli phakathi kwabantu bakaThixo ngexesha likaMoses noDavide, yayiza kulandelwa ngabo banikwe ukuba bongamele ibandla elitsha elimiselweyo likaThixo ngexesha leendaba ezilungileyo.”—Ellen G. White, IZenzo Zabapostile, iph. 95.

`Zama ukuba nombono wokuba kunokuba kwakunjani kolo sapho lwebandla lokuqala. Singayibonisa njani loo mithetho-siseko injalo namhlanje?`