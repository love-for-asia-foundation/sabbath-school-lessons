---
title:  UAmos
date:  29/07/2019
---

“Ndandingenguye umprofeti, ndingenguye nonyana womprofeti, ndikwakhathalele imithi yemithombe. UYehova wandithabatha ekwaluseni imihlambi  wathi kum, “Yiya uprofete kubantu bam amaIsrayeli” (Amos 7:14, 15, NIV). UAmos wayephandle ekuvumeni ukuba wayengenazo iimpawu zokuba ngumprofeti, kodwa xa ebeka isigidimi sakhe kuhlanga lwakwaIsrayeli, ubonisa isakhono esicacileyo sokutsala abaphulaphuli bakhe ukuba bave oko afuna ukubaxelela kona.   Uqala ngenqaku elithandwayo, ukudwelisa izizwe ezibajikelezileyo—iSiriya, iFilisti, iFenike, iEdom, iAmmon, neMowabhi— anike iinkcukacha zokwaphula kwazo umthetho, ingcwangu, nezenzo zenkohlakalo aza kuzohlwayela zona uThixo (see Amos 1:3–2:3). Kulula ukucinga namaIsrayeli eqhwaba izandla ngezi zimangalo ngakwiintshaba zabo, ngakumbi kuba okuninzi ukwaphulwa komthetho kwakuchase wona maIsrayeli.   Emva koko uAmos usondela kancinane ekhaya, evakalisa ukuba umgwebo kaThixo ngakubantu bakwaYuda, abamelwane basezantsi bakaIsrayeli-kwizizwe ezahlukaneyo ngoku. Ethethela uThixo, uAmos ucaphula ukwala kwabo uThixo, ukungathobeli kwabo imiyalelo yaKhe nezohlwayo eziza kuza kubo (jonga uAmos 2:4, 5). Kwakhona, singanombono wabantu abakubukumkani bangasentla beqhwabela izandla uAmos kuba esalatha ukwenza gwenxa kwabo babajikelezileyo. Kuthi emva koko, uAmos abajike abaphulaphuli bakhe. Incwadi iphela ijonge kububi bukaIsrayeli, ekunquleni izithixo, kwintswelo-bulungisa, nokusilela okuphindaphindwayo emehlweni kaThixo.

`Funda: Amos 3:9–11; 4:1, 2; 5:10–15; esi-8:4–6. Zeziphi izono alumkisa ngazo?`

Nangona uAmos engenabo ubuchule kulwimi lwakhe kwaye izilumkiso zakhe zizezentshabalalo, isigidimi sakhe sinongwe ngezicengo zokubuyela kuThixo wabo. Oku kuya kuquka ukuhlaziywa kwengqondo yabo yobulungisa nokukhathalela abangamahlwempu phakathi kwabo: “Makugaleleke umgwebo njengamanzi, nobulungisa njengomlambo ongatshiyo!” (Amos 5:24). Iindima ezimbalwa zokugqibela zesiprofeto sika-Amos zalatha ekubuyiselweni kwexesha elizayo kwabantu bakaThixo (jonga uAmos 9:11–15): “Ngeyure yolona lukreqo lwabo lukhulu neyona ntswelo yabo inkulu, isigidimi sikaThixo saba sesokuxolelwa nethemba.” —Ellen G. White, Abaprofeti Nookumkani, iph. 237.

`Ingaba akho amaxesha esidinga ukuba silungele ukuthetha kalukhuni ukulungisa izigwegwe? Siqonda njani xa ulwimi olunjalo lunokuba lufanelekile?`