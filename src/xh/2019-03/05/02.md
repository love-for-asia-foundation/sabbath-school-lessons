---
title:  Ukuphindaphindwa Kobizo Lobulungisa
date:  28/07/2019
---

Nangona uThixo wazibeka zacaca iinkcukaca zecebo ngesizwe sakwaIsrayeli, abantu bakwaIsrayei abazange bakholise ukuphila ngokobizo lwabo. Kwizizukulwana ezimbalwa emva kokuba bemiselwe elizweni [leDinga], bacela kuSamuweli, umprofeti nomgwebi, ukuba anyulele isizwe abo ukumkani, “njengeentlanga ezi zonke” (1 Sam. 8:5).

`Funda: 1 Samuel 8:10–18. Sithini isilumkiso uSamuweli awasinika abantu ukusabela kwisicelo sabo sokumkani?`

USamuweli wayiqonda le nto njengenyathelo lokufuna ukufana nezinye iintlanga nangezinye iindlela. Nangona uSamuweli wazama ukumluleka ukumkani wokuqala, uSawule, kwathi kungekabi kudala, senzeka isiprofeto sakhe. Kwathi nasekunyukeni kobukumkani bukaIsrayeli, uDavide noSolomon abakwazi ukusinda kwizihendo, kwinkohlakalo, nokugqithisa ekusebenziseni igunya labo.  Kulo lonke ulawulo lookumkani bakwaIsrayeli noYuda, okunye kokusabela kukaThixo yaba kukuthumela abaprofeti ukuba bathethe intando kaThixo nokukhumbuza iinkokeli nabantu bakwaIsrayeli ngoxanduva ababenikwe lona nguThixo kumalungu asekuhlaleni kwabo awayelityelwe.  Kwimibhalo yabaprofeti bamaHebhere, sibona kuqhubeka kuphindaphindwa ubizo lokuphila ngokulungileyo nokwenza ubulungisa ekuhlaleni. Ukumelana nokungathembeki kukaIsrayeli neenkokeli zakhe, abaprofeti baba lilizwi elithe rhoqo nelinyanzelayo labo bangenalo ilizwi, ngakumbi abo babelimala kukusilela kukaIsrayeli ukulandela intando kaThixo.

Ekhangele ukufutheka kwabaprofeti beTestamente eNdala, uAbraham Joshua Heschel uthelekisa ukonwaba kwethu nokubiza kwabo ukuba kubekho ubulungisa: “Izinto ezazisoyikisa abaprofeti ziyenzeka yonke imihla namhlanje emhlabeni wonke. . . . Ukungaphumli kwabo kuba besoyiswa kukunyamezela intswelo-bulungisa singakubona thina njengempambano. Nathi ngokwethu siyazibona izenzo zentswelo-bulungisa, ukubakho kokuhanahanisa, ubuxoki, ingqumbo, intlupheko, kodwa kunqabile ukuba sibe nomsindo okanye sicaphuke kakhulu. Kubaprofeti, nokona kuncinane ukungabikho kobulungisa kwakubonakala kukukhulu kakhulu.”—The Prophets (New York: Jewish Publication Society of America, 1962), amaph. 3, 4.  Into abasinika yona aba baprofeti kukubona ngaphakathi  kwintliziyo nengqondo kaThixo. Bethetha endaweni kaThixo, bangasinceda ukuba siyibone intswelo-bulungisa nokubulaleka kwelizwe lethu ngamehlo kaThixo azele ziinyembezi. Kunjalo, le ntshiseko ikwalubizo lokwenza, nokusebenza noThixo ukukhulula nokunyanga ingcinezelo nentlungu kwabo basijikelezileyo.

`Sikufuna njani ngamanye amaxesha “ukufana nezinye iintlanga” ngeendlela ezinokuthi zibe yingozi kuthi nakwabanye?`