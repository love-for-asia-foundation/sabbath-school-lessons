---
title:  UIsaya
date:  01/08/2019
---

`Funda: Isaya 1:15–23; 3:13–15; nesi-5:7, 8. Ungakuchaza njani ukusabela kukamprofeti koko akubone ekuhlaleni okumjikelezileyo?`

Intshumayelo eqalayo kaIsaya-izahluko ezihlanu zokuqala-ingumxube wokugxeka okubukhali kohlobo lwabahlali abantu bakaThixo ababalulo, izilumkiso zomgwebo ongekude okukusabela ekwaleni kwabo uThixo nokuqhubeka kusenziwa okuphum’ ecaleni, nokunikwa kwethemba xa abantu bengabuyela kuThixo bahlaziye ubomi babo nobasekuhlaleni. Mhlawumbi ke, eyona mvakalelo inamandla eza ngamazwi wakhe ngendlela yosizi. Exhomekeke ekuqondeni kwakhe ukuba ungubani na uThixo nokuba yintoni na ayifunayo ebantwini baKhe, umprofeti ukhalela oko kwakulahliwe, ukulityalwa kwenyambalala yabantu abaviswa ubuhlungu, nokugwetywa okuzayo phezu kwesizwe.

UIsaya uyaqhuba nalo mzekelo ngolungiselelo lwakhe lokuprofeta. Ukhuthaza abantu ukuba bakhumbule oko uThixo abenzele kona. Ukwanika abo bantu ithemba lento uThixo afuna ukubenzela yona kwixesha elizayo. Kungoko, kufuneka bamfune uYehova ngoku, kuba olu lwalamano luhlaziyiweyo kunye naYe kuquka ukuguquka nokutshintsha indlela abaphatha abanye ngayo.

Kwizahluko sama-58 nesama-59, uIsaya ubuyela ngqo  ekukhathaleni ngobulungisa. Uyaphinda uchaza umphakathi apho “okusesikweni kubuyiswe umva, nobulungisa bumi kude; nngokuba inyaniso ikhubekile endaweni yembutho, akunakungena okuthe gca” (Isa. 59:14). Sekunjalo, ukwaqinisekisa ukuba uThixo uyakuqonda nokuba uThixo uya kubahlangula abantu baKhe—uMhlanguli uya kufika (Isa. 59:20). Kuyo yonke incwadi kaIsaya, indawo ebalulekileyo yokuqwalasela komprofeti inikwe ukuvakalisa kokufika kukaMesiya, oya kuthi ekugqibeleni amilisele ngokutsha ulawulo lomhlaba azise ubulungisa, inceba, impiliso, nokubuyiselwa kuYe.

`Funda: Isaya 9:6, 7; 11:1–5; 42:1–7; nama-53:4–6. Zingena njani ezi ziprofeto kwinto oyiqondayo ngobomi, ulungiselelo, nokufa kukaYesu? Zithini ezi ziprofeto ngenjongo yokufika kwaKhe kulo mhlaba?`