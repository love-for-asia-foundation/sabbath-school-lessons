---
title:  Isikhalo Sabaprofeti
date:  27/07/2019
---

### Fundela Isifundo Sale Veki
1 Sam. 8:10–18, Amos 5:10–15, Mika 6:8, Gen. 19:1–13, Hez. 16:49, Isa. 1:15–23.

> <p>Indima Yenkumbulo</p>
> “Uxelelwe, mntundini, okulungileyo akubizayo uYehova kuwe, kukuthi wenze okusesikweni, uthande inceba, uhambe noThixo wakho ngokuthozamileyo” (Mika 6:8).

Abaprofeti beTestamente eNdala baphakathi kwabona bantu banika umdla eBhayibhileni. Amazwi abo akrasayo, izigidimi zabo zesibindi, imvakalelo yabo yosizi, umsindo, ingqumbo, nokuthi maxa wambi bazenze okomdlalo izigidimi zabo konke oko kwakubenza abantu abangenako ukungahoywa, naxa kwakungasoloko kusonwabisa ukuba nabo.  Bethunyelwe kuqala kuIsrayeli nakuYuda babekhweba abantu abanyuliweyo ukuba babuyele kubizo lwabo kuThixo. Abantu neenkokeli zabo babewexulwa lula zizithixo nayindlela yokuphila yezizwe ezibangqongileyo. Yayingumsebenzi wabaprofeti ongenambulelo ukunyanzelisa inguquko, ngamanye amaxesha ngokubakhumbuza ngokuthandwa kwabo nguThixo noko wakwenzayo uThixo ngenxa yabo kwixesha eladlulayo, nokuthi ngamanye amaxesha babalumkise ngeziphumo ukuba bayaqhubeka nokumka kuThixo.

Njengoko siza kubona nathi, ukuba phakathi kwezono nobubi abalumkisa ngazo iinkokeli nabantu, esinye sezona zikhulu yayikukucinezelwa kwabahluphekileyo, abaneentswelo, abangenako ukuzinceda phakathi kwabo. Kunjalo, ukunqula izithixo kwakukubi; kunjalo, ukuxhaphaza abangenamandla namahlwempu kwakukufanele ukugxekwa, nako.