---
title:  Akuyi Kubakho Nyembezi Nantlungu
date:  12/09/2019
---

`Funda: IsiTyhilelo 21:1–5, 22:1–5 uchithe ixesha elithile uzama ukucinga ukuba bubomi obunjani obuchazwa apha. Kutheni le nto kunzima ukucinga ngobomi obungenasono, nokufa, nentlungu, kwaneenyembezi?`

Iinkcazo zeBhayibhile zobomi bethu emva kwesono ngokungathandabuzekiyo ziyamangalisa zaye ziqaqambile, kwaye zingayibeki ncakasana into esilindeleyo. Nakwezi ndima, iinkcazo zisondela ekuthetheni ngento engayi kubakho apho kuneya kubakho. Xa eli lizwe ikuko konke esithe sakwazi, kumele kube nzima ukucinga ngobomi obungenantlungu nokubulaleka, ukufa nokoyika, ukungabikho kobulungisa nobuhlwempu. Akuyi kwanela nje ukungabikho kwezi zinto, kodwa le nkcazo yongeza nokuchukumisa umntu: “Uya kuzisula zonke iinyembezi emehlweni abo” (IsiTy. 21:4, NIV). Kwimeko yabo basindisiweyo, imfesane kaThixo kwabo baye baphatheka kakubi kuyo yonke imbali yoluntu ifikelela kuvutho-ndaba kwesi sivakalisi sinye. Asaneli kuzisa isiphelo ekubulalekeni kwabo, kodwa Yena ngokwaKhe uyazisula iinyembezi zabo.

Singqushwe sanezinxenxe bubomi besono nomhlaba onentswela-bulungisa nentlekele, sibona kwisiTyhilelo ukurhesha kwinkqubo yokuphiliswa kwethu sonke thina babengamaxhoba esono ngeendlela ezahLukaneyo. Echaza umthi wobomi, uYohane uxela ukuba “amagqabi omthi angawokuphilisa iintlanga” (IsiTy. 22:2, NIV). Kwakhona, uThixo ubonisa indlela aqonda ngayo nabanemfesane ngayo kokuthethwa kukuba ngumntu, ukuziva, ukuxhamla, ukubona, nokuba yinxalenye kububi balo mhlaba. Icebo laKhe lokudala ngokutsha lo mhlaba wethu liquka ukubuyisela nokuphilisa umntu ngamnye kuthi. Kude kube lelo xesha, sizama ukuba kuko konke esinako ukuba kuko kuKristu, senze indawo yethu, nokuba zineempazamo, zincinane zinjalo, yokulungiselela kwabo basingqongileyo abadinga oko sinokubanika kona. Nokuba yintoni-amazwi obubele, isidlo esishushu, uncedo lonyango, umsebenzi wamazinyo, impahla yokunxiba, ukululeka-nokuba yintoni esinokuyenza sinothando lokuzincama awalubonakalalisayo uYesu ngexesha wayelapha.

Phofu ke, ilizwe lisaza kuba libi ngakumbi nangakumbi, sesenze eyona mihle imizamo. UYesu wayeyazi loo nto; kodwa kunjalo, le nyaniso ayizange imnqande ekulungiseleleni kwabanye, kwaye ayimele kusinqanda, nathi.