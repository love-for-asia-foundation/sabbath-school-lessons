---
title:  Ithemba Lomgwebo
date:  11/09/2019
---

`Funda: Intshumayeli 8:14. Kungaziphi iindlela othi ubone ubunyaniso obuphandle nobunamandla boku kubhaliweyo apha?`

Ngoku ukubulaleka, ingcinezelo, nentlekele zinzima ngokwaneleyo ukuba zithwalwe zona ngokwazo, ukulimala okanye ukugculelwa kunzima ngaphezulu xa kungenantsingiselo okanye kungaqaphelekanga. Ukungabi nto okunokubakho kwentlungu kunzima ngaphezu komthwalo wayo wasekuqaleni. Ilizwe elingenayo ingxelo okanye ubulungisa ekugqibeleni liphezulu kwinqwanqwa lobudenge benkohlakalo. Akumangalisi ukuba ababhali abangakholelwayo kuThixo benkulungwane yama-20 bakhale ngento abakholelwa ukuthi “bubudenge” bemeko yomntu. Ngaphandle kobulungisa, kungekho themba lomgwebo, kungekho themba lokuba izinto zingalunga, elethu, ngokwenene, liya kuba lilizwe lobudenge.  Kanti ke, sona isikhalo seNtshumayeli 8:14 asisiso isiphelo sebali. Ekupheleni kokukhalaza kwakhe, uSolomon ujika ngokukhawuleza. Phakathi kwizikhalo zakhe ngamampunge, uthi, ngokufanelekileyo: Yima kancinane, uThixo uza kugweba, ngoko ke, yonke into ayingamampunge; kakuhle, ngoku yonke into naye wonke umntu ubalulekile.

`Funda: Intshumayeli 12:13, 14. Kusixelela ntoni oku ngendlela ekubaluleke kakhulu konke esikwenzayo apha?`

Ithemba lomgwebo lihla lize kwinto ubani ayikholelwa ngento ayiyo uThixo, ubomi, nehlabathi esihleli kulo. Njengoko sibonile, iBhayibhile imile  kwinto yokuba sihleli kumhlaba uThixo awawudalayo nawuthandayo, kodwa umhlaba owaphum’ endleleni nathi kuwo uThixo asebenzele ukufika kwicebo laKhe lokuwudala ngokutsha, konke ngobomi nokufa kukaYesu. Umgwebo kaThixo udlala indawo ephambili ekumiseni umhlaba wethu ngendlela. Kwabo bazizisulu zokuchanwa zizinto ezingahambi kakuhle zomhlaba-abo bebebekelwe bucala, behlukunyezwa, becinezelwe, bexhatshazwa-kubo, kuqinisekile ukuba isithembiso somgwebo ngokuqinisekileyo ziindaba ezimnandi.

`Kuthetha ntoni kuwe ukwazi ukuba, ngenye imini, ngeendlela ongenako ukuzicinga, ubulungisa esisoloko sibulangazelela, ngoku buza kufika? Singathini ukuze sizuze ithemba kwesi sithembiso?`