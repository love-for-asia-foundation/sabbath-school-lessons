---
title:  Ithemba Lovuko
date:  10/09/2019
---

Ithemba lamaKristu ekubuyeni kwesibini kukaYesu alikuko ukukhangela phambili nje kwikamva eliqhakazileyo. KumaKristu okuqala, ukuvuka komzimba kukaYesu Kristu kwanika isithembiso sokubuya kwaKhe ukuqiniseka okuqinileyo. Ukuba wabuya kwabafileyo-nto leyo abazibonelayo-ngokuqinisekileyo wayeya kubuya ukuza kugqibezela iprojekthi yokususa isono negalelo laso enze mtsha umhlaba (jonga u-1 Kor. 15:22, 23). Kumpostile uPawulos, uvuko yayisisiqalelo sesitshixo sethemba lokuBuya. Wayekulungele ukubeka konke ukuthembeka koko wayekushumayela phezu kwalo mmangaliso mkhulu ebalini likaYesu: “Ukuba uKristu akavukanga, loba luyinto engeyanto ukholo lwenu” (1 Kor. 15:17). Cinga ngamazwi wakhe apha nendlela okubaluleke ngayo ukuvuka kukaKristu kubo bonke, esikulindele ngethemba.

`Funda: 1 Korinte 15:12–19. Ubungayichaza njani kongakholwayo onomdla ukuba inyaniso yovuko iyintsika yethemba lomKristu?`

Ukubona uYesu ovukileyo kwabaguqula abafundi bokuqala. Njengoko sibonile, uYesu ngaphambili wayebathumile ukuba baye bavakalise babuphile ubukumkani bukaThixo (jonga kuMat. 10:5–8), kodwa ukufa kukaYesu kwasityumza isibindi sabo kwawantlekeza amathemba abo. Ukuthunywa kwabo kwamva (jonga kuMat. 28:18–20), okwanikwa nguYesu ovukileyo kwanikwa amandla kukufika kukaMoya Oyingcwele (bona IZenzo 2:1–4), kwabafaka endleleni yokuliguqula ihlabathi nokubuphila ubukumkani uYesu awabumisayo.  Ekhululwe kwigunya nokoyika ukufa, amakholwa okuqala aphila abelana (ukuvangela) ngesibindi egameni likaYesu (jonga, umzekelo, u-1 Kor. 15:30, 31). Ububi obuzisa ukufa ikwabubo obo bubi buzisa ukubulaleka, inkohlakalo, ubuhlwempu, nengcinezelo ngazo zonke iindlela zazo. Kanti ke, ngenxa kaYesu noloyiso lwaKhe phezu kokufa, konke oku, ngenye imini, kuya kuphela. “Utshaba lokugqibela oluya kubhangiswa kukufa” (1 Kor. 15:26).

`Ekupheleni, nokuba ngubani esimncedileyo ngoku, uza kufa nakanjani. Isifundisa ntoni le nyaniso ilukhuni ngokubaluleka kokwenza ukuba abanye bazi ngethemba abanokulifumana ekufeni nasekuvukeni kukaYesu?`