---
title:  Ukwenza Uxolo
date:  18/09/2019
---

`Funda: Mateyu 5:9. Kuhlobo lwelizwe esiphila kulo, sikwenza njani oku uYesu akuthethayo apha? Ekugqibeleni, singaphumelela njani? Bona uMarkoo 13:7.`

Ukulwa okunobubhovubhovu kungunobangela obonakalayo wentlungu. Kuhlangene neendleko zemfazwe, kukho amaxhoba ncakasana nabantu abaqobekileyo, ingqwalasela nendyebo ezinikelwe kwizixhobo zokulwa engeyayisetyenziswe ekuphunguleni iintswelo zoluntu kunye nokutsala nzima okuqhubekayo kwabasinde emfazweni nabadala abahlala phantsi, naphakathi kwabo boyisayo.” Kuphinde kubekho amadatyana angxwelerha iimfumba ezingenakubalwa kwiintsapho nasekuhlaleni. Embindini wegospile kaYesu kukho isenzo sikaThixo esinemfesane nesikhulu sokwenza uxolo, ukuxolelanisa abantu abasesonweni kuMdali wabo (jonga 2 Kor. 5:18–21). Kanti uxolelaniso esilufumanayo luba ngumzekelo kuthi ukuba sibe “ngabameli” bolu xolelaniso nakwabanye.

`Isaya 52:7. Siyiphila njani na le indima?`

Igospile yoxolo nayo iba yinkuthazo, umzekelo nesixhobo sokusebenzela uxolo kwihlabathi lethu elinengozi: “Intliziyo ehambelana noThixo iyaxhamla kuxolo lwasezulwini yaye iya kufaka intsikelelo yayo kubo bonke abayijikelezileyo. Umoya woxolo uya kulala okombethe phezu kweentliziyo ezidiniweyo nezikhathazwe yimbambano yasemhlabeni.”—Ellen G. White, Thoughts From the Mount of Blessing, iph. 28.

Kwintshumayelo yaseNtabeni, uYesu wathi: “Banoyolo abaxolisi, ngokuba baya kubizwa ngokuba bangoonyana bakaThixo bona” (Mat. 5:9, NIV). Ukukubhekisa phambili oku, akazange anele kuwubethelela umthetho ochasa ukubulala, wathi nathi akufuneki sibe nomsindo okanye inqala (jonga uMat. 5:21–26) nokuba kufuneka sizithande iintshaba zethu sithandazele abo basitshutshisayo (jonga uMat. 5:43–48), into ethi kufuneka sithabathe amanyathelo asebenzayo ukuzama ukulungelwa kwabo. Maninzi amabali akhuthazayo abantu abanikela ubomi babo ekwenzeni uxolo kwiindawo zehlabathi ezineenkathazo, bezisa umtha woxolelaniso nokuphila, bade baphungule okuninzi kwinkohlakalo nembulaleko eziziswe kukulwa.

`Zeziphi iindlela elinokuthi ibandla lakho, apho ekuhlaleni, lisebenze indawo yabazisi boxolo?`