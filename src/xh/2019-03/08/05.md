---
title:  Isityebi NoLazaro
date:  21/08/2019
---

Kumzekeliso womntu osisityebi noLazaro (jonga kuLuka 16:19–31), uYesu uthelekisa ubomi babantu ababini-osisityebi, nolihlwempu elaphelelwa lithemba. Ngokungabikho kwesebe lentlala-kahle, izibhedlela zasekuhlaleni, okanye amakhitshi esuphu, kwakuqhelekile ukuba abo basweleyo, abayimilwelwe, okanye ngandlela ithile abangenanto, ukuba bangqibe ngaphandle emakhayeni ezityebi. Kwakulindeleke ukuba izityebi zibe nesisa zinike okuncinane kubutyebi bazo ukunceda abaselusizini. Phofu kweli bali, isityebi “sasixakeke kokwaso singazihoyanga iintswelo zomzalwana osentlugwini.”—Ellen G. White, Christ’s Object Lessons, p. 261. Ebomini, iimeko zabo ngokwahlukana kwazo, zahlala zingaguqukanga; kodwa ekufeni, ngokubona kukaThixo, izikhundla zabo zazijikwe ngendlela emangalisayo.

`Thelekisa uLuka 16:19–31 noLuka 12:13–21. La mabali afana ohlukane njani, iyintoni asifundisa yona xa ewomabini?`

Abukho ubungqina kuwo nakweliphi kula mabali bokuba la madoda aba zizityebi ngokwenza okugwenxa. Mhlawumbi omabini ayesebenze nzima, aphatha ngobunono, aza asikelelwa nguThixo. Ikho kodwa into engathi ayizange ihambe kakuhle kwingqondo okanye kumoya wawo ngasebomini, kuThixo, ngasemalini, nakwabanye, kwaza oku kwabadla kakhulu nangonaphakade.  Ukukhupha kumfanekiso wemihla kaYesu wobomi emva kokufa, ibali lesityebi noLazaro lifundisa ukuba ukukhetha esikwenzayo kobu bomi kunegalelo kobulandelayo. Indlela esisabela ngayo kwabo bafuna okanye badinga uncedo lwethu yenye indlela ukukhetha kwethu nesikubeka phambili ekuvezwa ngayo. Njengoko u“Abraham” esitsho kwindoda esisityebi esezintlungwini, iBhayibhile inika okungaphezulu-kunoko kudingekayo kwindlela yokukhetha ngcono: “BanoMoses nabaprofeti; mabaphulaphule bona” (Luka 16:29, NIV). UYesu wafundisa ukuba izihendo zobutyebi-ukubuzuza, okanye ukubufuna-zingasitsalela kude ebukumkanini baKhe, kude kwabanye kusise ekuthandeni iziqu zethu nokuxhomekeka kuthi. UYesu wasibiza ukuba sifune ubukumkani baKhe kuqala nokuba sabelane ngeentsikelelo esizifumanayo nabo basijikelezileyo, ngakumbi abanentswelo.

`Nokuba imeko yakho yasemalini ithini, ungenza njani ukuba ukulumkele ukuvuma ukuba imali okanye ukuyithanda imali kujike imbono yakho ngoko amaKristu amele ukujonga kuko ebomini?`