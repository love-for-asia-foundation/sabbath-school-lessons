---
title:  UmSamariya Olungileyo
date:  20/08/2019
---

`Funda: Luka 10:25–27. Umqondisi-mthetho owayebuza uYesu wanika isishwankathelo esingumgangatho wemiyalelo yeTesamente eNdala yokuphila ubomi obamkelekileyo kuThixo. Ihlangene njani le mithetho?`

Xa uYesu wayebuzwa, wayekholisa ukuyiqukumbela impendulo yaKhe ngesiphumo esahluke kakhulu koko umbuzi wayefuna kona. Ukuphendla kumyalelo okuLevitikus 19:18 othi “[u]thande ummelwane wakho ngoko uzithanda ngako,” ingathi abantu abaninzi benkolo bemihla yaKhe babechitha ixesha elininzi namandla bexoxa ngokunaba nemida yalo mthetho-siseko wo“mmelwane.” UYesu wayesele ezamile ukukwandisa ukuqonda esi saci kubalandeli baKhe, ebakhuthaza ukuba banganeli kuthanda abamelwane babo, kodwa bamele benze okulungileyo kumntu wonke: “Zithandeni iintshaba zenu basikeleleni abo baniqalekisayo, benzeleni okulungileyo abo banithiyayo, nibathandazele abo banigxekayo banitshutshise; ukuze nibe ngabantwana boYihlo esemazulwini; ngokuba ilanga lakhe elenza liphume phezu kwabakhohlakeleyo nabalungileyo; nemvula eyinisa phezu kwabalungisayo nabangalungisiyo” (Mat. 5:44, 45). Kanti ke ngexesha ingcaphephe yomthetho wenkolo yayivavanya uYesu, yabuyela kumbuzo ekwakukade kuphikiswana nawo: “ngubani na ongummelwane wam?” (Luka 10:29). Ukuphendula uYesu wabalisa ibali lomSamariya olungileyo, kodwa impendulo yokugqibela kumqondisi-mthetho yayingekuko ukucacisa isaci “ummelwane.” Endaweni yoko, uYesu wathi, kakuhle, “Hamba ube ngummelwane kumntu wonke odinga uncedo lwakho” (jonga uLuka 10:36, 37).

`Funda: Luka 10:30–37. Ubaluleke ngantoni umahluko awenzayo uYesu phakathi kwaba bantu bathathu babona indoda ecaleni lendlela idinga uncedo lwabo?`

Njengoko kwakunjalo kwimfundiso kaYesu, okona kugxeka kwakukukhulu kwakujongise kwabo babesithi bangabenkolo kodwa bebonisa ukukhathala kancinane ngokubulaleka kwabanye. “Ngebali lomSamariya olungileyo, uKristu uzekelisa indalo yenkolo yenene. Ubonisa ukuba ayenziwanga ngamahlelo, iinkolo, okanye iinkonzo, kodwa ngokwenziwa kwezenzo zothando, ekuziseni okulunge kakhulu kwabanye, ngokulunga okukuko.” —Ellen G. White, Ulangazelelo Lwamaphakade, 497. Emfundisweni kaYesu, walatha kowangaphandle, umntu othatyatwa ngokuba akathembekanga kuThixo, ukubonisa ukuba ubizo lukaThixo luya kubo bonke abathi bangabalandeli bakhe. Njengabaphulaphuli baKhe bokuqala, xa sisiza kuYesu sibuza oko sidinga ukukwenza ukuze sidle ubomi obungunaphakade, uphela esiyalela ukuba sihambe sibe ngummelwane kuye wonke umntu onentswelo.