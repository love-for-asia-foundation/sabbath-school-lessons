---
title:  Makunqulwe UMdali
date:  03/08/2019
---

### Fundela Isifundo Sale Veki
Nd. 115:1–8, Dut. 10:17–22, Nd. 101:1, Isa. 1:10–17, Isaya 58, Marko 12:38–40.

> <p>Indima Yenkumbulo</p>
> “Ukuzila endikunyulileyo asikoku na: ukucombulula iziqamangelo zokungendawo, ukukhulula izitropu zeedyokhwe, ukundulula abavikivekileyo bekhululekile, naphule zonke iidyokhwe? Asikoku na: ubangenise endlwini abaziintsizana, abatshutshiswayo? Xa uthe wabona ohamba ze, umambese, ungazifihli kwinyama yakho?” (Isaya 58:6, 7).

Ukufunda nje ngokungxama kubabonisa abaprofeti beTestamente eNdala besivusa ukuba sibone ukukhathazeka kwabo ngempatho-mbi yamahlwempu nabacinezelweyo. Abaprofeti kunye noThixo ababethethela Yena babekhubekile yinto ababeyibona isenziwa kuzo zonke izizwe ezazibangqongile (jonga, umzekelo, uAmos 1 nesi-2). Kanti ke babe nengqondo eyodwa yomsindo nosizi zizenzo zobugwenxa obenziwa ngabantu bakaThixo ngokwabo, bona aba babefumene iintsikelelo zezulu ezininzi kangaka. Xa kujongwa imbali yabo, nemithetho eyayinikwe nguThixo wabo, aba bantu babemelwe kukuba bazi ngcono. Ngelishwa, kwakungasoloko kunjalo, kwaza kwakuninzi ekufuneka kuthethwe ngabaprofeti ngale meko ilusizi yokwenzekayo. Kukwanika umdla nako ukufumanisa ukuba, ezo ntetho zininzi zaziwayo ezingobulungisa nentswelo–bulungisa ezivela kubaprofeti beTestamente eNdala zanikwa nakanye kwimeko yemiyalelo engonqulo. Njengoko siza kubona, unqulo lwenene alunto nje eyenzeka ngexesha lenkonzo yonqulo. Unqulo oluyinyaniso lungokuphila ubomi bokwabelana ngokukhathala kukaThixo ngokuhlala kakuhle kwabanye nokufuna ukuphakamisa abo baxinzelelwe phantsi balityalwa.