---
title:  Iceba Nokuthembeka
date:  08/08/2019
---

Xa uYesu wayejongene nezinye iinkokeli zenkolo zemihla yaKhe ezazimgxeka ngokutya “naboni,” wacaphula umprofeti uHoseya, ezixelela ukuba zibuyele kwiincwadi zabo zifumane oko uThixo wathetha kona ngenene xa wayesithi, ”Ndithanda inceba, andithandi mbingelelo” (Mat. 9:13, ecaphula kuHos. 6:6). Njengoko siza kubona, uYesu wayephila ubomi ekhathalela esebenzela [abantu]. Ukuhlangana nabanye, imimangaliso yokuphilisa, neminye imizekeliso awayibonisayo ekhuthaza ubomi obuphilwa ngolo hlobo yayiyeyona ndlela yayilungile ukubonisa ukuzinikela kwenyaniso kuThixo. Iinkokeli zenkolo zazingabona bagxeki bakhulu baKhe kodwa nazo zazingamaxhoba okona kugxeka kubukhali kwaKhe. Njengabantu benkolo bemihla kaIsaya, babekholelwa ukuba babebuqinisekisile ubudlelane noThixo ngenxa yezenzo zabo zenkolo, lo gama kwangelo xesha linye babe xhaphaza amahlwempu bengabahoyi abanentswelo. Unqulo lwabo lwalungekho mgceni nezenzo zabo, waza uYesu akanqaba nokubugxeka kwaKhe ubuhanahanisi obunjalo.

`Funda: Marko 12:38–40. Ingaba intetho kaYesu yokuba “bazidla bazigqibe izindlu zabahlolokazi” ayingeni ndawo kolu luhlu, okanye ingaba linqaku eli uYesu azama ukulixela? Ungayichaza njani into yokuba aba baya kulwamkela ugwebo olugqithisileyo”?`

Mhlawumbi eyona ntshumayelo kaYesu eyoyikisayo-ngakumbi kubantu benkoloyefunyanwa kuMateyu 23. UYesu akazange achaze nje kuphela ukuba inkolo yabo ayibancedi abantu abakwimo embi ebomini, wayibona inkolo enjalo njengeyongeza imithwalo yabo bantu. Ngezenzo zabo okanye maxa wambi ukungenzi nto nokungakhathaleli, uYesu wathi, “nibuvala ubukumkani bamazulu phambi kwabantu” (Mat. 23:13). Ephinda amazwi abaporofeti beenkulungwane zangaphambili uYesu wawuvala ngokuthe ngqo umsantsa phakathi kwezenzo zabo zokuzimisela nentswelo-bulungisa ababeyithethelela kuba bezuza ngayo. “Yeha, nina bafundisi bomthetho, baFarisi, bahanahanisindini! Ninikela izishumi zetyeleba nedile nekumin, kanti ke nityeshele ezona ndawo zibaluleke kakhulu zomthethoubulungisa, inceba, nokuthembeka” (Mat. 23:23, NIV). UYesu wakhawuleza ukongeza ukuba izenzo zenkolo nokugcinwayo akukho gwenxa kona, kodwa kufuneka kungathabathi indawo yokuphatha kakuhle abanye.

`Singakuphepha njani ukungena emgibeni wokucinga ukuthi, ukuba nayo nokuyazi inyaniso kwanele?`