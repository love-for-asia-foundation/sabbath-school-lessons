---
title:  Unqulo Lwezithixo Nengcinezelo
date:  04/08/2019
---

Kanye nje emva kokuba uThixo ebakhokele abantu bakwaIsrayeli baphuma eYiputa, wahlangana nabo eSinayi, ebanika imiThetho eliShumi ibhaliwe, iquka emibini yokuqala engokunganqulwa kwabanye oothixo nokungenzi imifanekiso yezithixo (jonga uEks. 20:2–6). Ukusabela, abantu bathembisa ukwenza yonke into ababeyiyalelwe nokuphila njengabantu baKhe (jonga uEks. 24:1–13). Emva koko kwenzeka ukuba uMoses angabikho kangangeeveki ezintandathu baqala abantu ukumangala ukuba kwenzeke ntoni kuye. Ngenxa yokuxinzelelwa sisihlwele, uAron wenza ithole legolide wabakhokelela abantu ekwenzeni imibingelelo phambi kwalo, ekwathi emva koko, “bahlala phantsi abantu, badla basela, besuka bema, badlala” (Eks. 32:6). Bobabini uThixo noMoses bakhubeka yindlela abantu abakhawuleza bamshiya uThixo baya ekunquleni isithixo-kwaza kwabonakala ukuba kwaba kukungenelela kukaMoses kuphela okwamsindisayo uIsrayeli kwisohlwayo esasibafanele (jonga uEks. 32:30–34). Unqulo lwezithixo, phofu, kwakusisihendo abantu bakaThixo abawa rhoqo kuso. Imbali yookumkani bakwaIsrayeli nakwaYuda igqabazwe ngamaxesha onqulo lwezithixo, ahlangene nezenzo ezikhubekisayo zabanye bokumkani abakhokelela abantu babo elunqulweni lwaba thixo. Ukungathembeki okunjalo kwakusoloko kuyinto abayijongayo abaprofeti awayebathuma uThixo ukuba bababuyisele kuYe abantu. Kwakukwakholisa ukuthi, phakathi kobizo lwemvuselelo nohlaziyo, kubekho ubizo lokuphathwa kakuhle kwamahlwempu, abasweleyo, nabangenako ukuzinceda ababephakathi kwabo.

`Funda: Ndumiso 115:1–8. Ithini eyona nto ibalulekileyo ethethwa ngumbhali apha?`

Yinto eqhelekileyo ebantwini eyokuba sifane nento okanye umntu esimnqulayo nesijonga kuye. Ngoko ke, kwaba yimvelo nje ukuba ukukhathalela abanye nobulungisa kusuke kuhle xa abantu bakaThixo besukile ekumnquleni uThixo wobulungisa baya ekunquleni oothixo beentlanga ezibangqongileyo, ababekholisa ukufaniswa nabantu bemfazwe okanye benzala. Xa babekhetha abanye oothixo, abantu bayitshintsha kwizinto ezininzi ingqondo yabo, kuquka nendlela abaphatha ngayo abanye. Ukuba babeye bathembeka kuYehova, ngebaba nenkathalo yaKhe ngabo banentswelo phakathi kwabo.

`Gxila kule ngcamango yokufana nento esiyinqulayo. Sikubona kunjani ukubonakalaliswa kwalo mthetho-siseko kweli xesha lethu?`