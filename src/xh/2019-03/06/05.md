---
title:  Indlela Yokunqula
date:  07/08/2019
---

Ekuchazeni kwabo ngolwalamano phakathi konqulo nobulungisa, kukho elinye inyathelo elikhuthazwa ngabaprofeti: elokuba inkathalo esebenzayo yokunceda amahlwempu nabacinezelweyo kwakunye nokunceda abasweleyo kuyenye indawo ebalulekileyo ekunquleni. UIsaya 58 usisahluko esilwenza lucace olu qhagamshelwano.

`Funda: Isaya 58. Yintoni eye yaphum’ ecaleni kulwalamano phakathi kukaThixo nabantu baKhe njengoko kuchazwa kwindawo yokuqala kwesi sahluko?`

Njengoko sibonile ngaphambili, esi sigxeko sibhekiswa kubantu abayenzayo inkolo. Babonakala bemfuna ngokwenyaniso uThixo, kodwa kubonakala kungasebenzi oko. Ngoko ke, uThixo ubaxelela ukuba bamele bazame ukuyiguqula indlela abanqula ngayo, bazame indlela eyahlukileyo yokumkhonza. Ukuba ebeya kukhetha indlela abanokukhonza ngayo ibiya kuba “kukukhulula amatyathanga entswelo-bulungisa nokwaphula izitrophu, nokukhulula abacinezelweyo nokwaphula zonke iidyokhwe” (Isa. 58:6, NIV). Bebeya kubondla abalambileyo, banike indawo ekhululekileyo kwabangenawo amakhaya, bancede abasweleyo.

Izenzo ezinjalo azibekwa njengendlela ekuphela kwayo yokunqula, kodwa uThixo uyabakhuthaza njengendlela yokunqula-nohlobo lokunqula olunokukhetheka kwezinye iindlela eziqhelekileyo ezenziwa ngabantu abakhonzayo. Kangangokuba, unqulo alujonganga ngaphakathi kuphela kodwa nakwinto ezisa intsikelelo kubo bonke abajikeleze abamnqula uThixo. “Injongo eyinene yenkolo kukukhulula abantu kwimithwalo yabo yesono, ukuphelisa ukunganyamezelani nengcinezelo, nokukhuthaza ubulungisa, inkululeko, noxolo.”—The SDA Bible Commentary, vol. 4, p. 306.

KuIsaya 58:8–12, uThixo uthembisa intsikelelo kolu hlobo lokunqula. Kakuhle, uThixo uthi, xa abantu bebenokujonga kancinane noko kwiziqu zabo, bebengamfumana uThixo esebenza nabo nangabo ukuzisa impiliso nokubuyiselwa [ebantwini]. Okunika umdla, esi sahluko naso sihlanganisa olu hlobo lonqulo nokuhlaziywa kokugcinwa kweSabatha okuzaliswe “luvuyo.” Sesikhe sawaqwalasela amanye amakhonkco omeleleyo phakathi kweSabatha nolungiselelo, kodwa ezi ndima ziquka zozibini ezi zenzo koku kubizwa kwabantu ukuba bafumane intsikelelo kaThixo. Ethetha ngezi ndima, uEllen G. White wathi, “Phezu kwabo bagcina iSabatha kaYehova kubekwe umthwalo wokwenza umsebenzi wenceba nesisa.”—Welfare Ministry, p. 121.