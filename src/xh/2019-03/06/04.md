---
title:  Abacinezeli Abakhonzayo
date:  06/08/2019
---

Ngamaxesha amahle obukumkani bakwaIsrayeli nobakwaYuda, abantu babesa kubuyela etempileni banqule uThixo, naxa nangoko, unqulo lwabo lwalukholisa ukuxutywa nokungenelela konqulo loothixo nenkolo yeentlanga ezibajikelezileyo. Phofu, ngokwabaprofeti nawona malinge abo aphucukileyo enkolo ayenganelanga ukubabuyisa kububi obabuqhubeka elizweni ebomini babo bemihla ngemihla. Nokuba babengade bazame kangakanani ukuba”ngcwele” ngeenkonzo zonqulo lwabo, ubumnandi beengoma zabo babungakwazi ukuzigqumelela izandi zezikhalo zamahlwempu nabacinezelweyo. UAmos wabachaza abantu bemihla yakhe njengabo “[bawa]cinezelayo amahlwempu, [bazama ukuzicim’ igama iindwayi” (Amos 8:4, IBHAYIBHILE). Wayekubona ukufuna kwabo ukugqiba msinyane ukunqula bazokuvula imalike, babuyele kushishino olunganyanisekanga “[lokuthenga] izisweli ngesilivere, namahlwempu ngeembadada ezimbini” (Amos 8:6).

`Funda: Isaya 1:10–17, Amos 5:21–24, noMika 6:6–8. Yintoni uYehova awayeyixelela aba bantu benkolo ngeenkonzo zabo?`

Ngabaprofeti baKhe, uThixo usebenzisa ulwimi oluqatha ukugxeka inkolo nonqulo olungahlangene nolukwachasene nokubulaleka nokucinezelwa kwabo babangqongileyo.

KuAmos 5:21–24, sifunda ngoThixo othi “ukuthiyile “uyakucekisa” nokuba uyacaphuka lunqulo lwabo. Imihlangano yabo ichazwa ngokuthi “ilivumba elibi,” kwaye iminikelo yabo nomculo wabo ayamkeleki njengento engenaxabiso. KuMika 6, sibona udederhu lweengcebiso ezandisiweyo, neziphoxayo, zeendlela ababezama ngazo ukunqula uThixo. Umprofeti unika ngendlela enempoxo icebiso leminikelo enyukayo, ngokuthi awunyuse umnikelo uye [ku]mawaka eenkunzi zezimvu, ngamawaka alishumi emilambo yeoli” (Mika 6:7) ngaphambi kokuba aye kweyona nto imbi-ingeyonto ingaziwayo- elicebiso elibaxekileyo lokubingelela ngomntwana olizibulo khon’ ukuze bamkeleke baxolelwe nguThixo.  Ekugqibeleni, phofu, eyona nto uYehova awayeyifuna kubo yile, ukuba “wenze okusesikweni, uthande inceba, uhambe noThixo wakho ngokuthozamileyo” (Mika 6:8).

`Ingaba wakha wazifumana unetyala lokukhathala kakhulu ziinkqubo zenkolo neenkonzo kunokuba ukhathale kukunceda abo basweleyo bakungqongileyo? Wafunda ntoni kuloo mava?`