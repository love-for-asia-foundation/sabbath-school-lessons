---
title:  Pag-aabot sa mga Kaluluwa
date:   24/09/2019
---

Ang mga pagtatalakay sa iglesia kung minsan ay tila nakapako sa kitang-kitang pangangailangang pumili sa pagitan ng isang pagpokus sa gawaing panlipunan o gawaing pang-ebanghelyo, alinman sa pagkakawanggawa o pagsasaksi, alinman sa katarungan o pagbabahagi ng ebanghelyo. Ngunit kung mas mabuti nating nauunawaan ang bawat isang konsepto at pansinin ang ministeryo ni Jesus, mawawala ang pagkakaiba, at matatanto nating ang pangangaral ng ebanghelyo at paggawa para tulungan ang iba ay buong lapit na magkaugnay.

Sa isa sa pinakakilalang pahayag ni Ellen White, ipinaliwanag niya ito nang ganito: "Ang paraan lang ni Cristo ang magbibigay ng tunay na tagumpay sa pag-aabot sa mga tao. Nakisalamuha ang Tagapagligtas sa tao bilang isang nagnanasa ng kanilang kabutihan. Ipinakita Niya ang Kanyang simpatya para sa kanila, naglingkod sa kanilang mga pangangailangan, at nakamit ang kanilang tiwala. Pagkatapos ay inanyayahan silang, 'Sumunod kayo sa Akin.'...

"Dapat tulungan ang mga dukha, alagaan ang mga may karamdaman, aliwin ang mga nagdadalamhati at naulila, turuan ang mga mangmang, payuhan ang mga walang karanasan. Dapat tayong makiiyak sa mga umiiyak, makigalak sa mga nagagalak."—Ellen G. White, THE MINISTRY OF HEALING, p. 143. 

Gaya ng nakita natin, ang mga gawain ng dalawang kahariang ito-- ¬katarungan at ebanghelismo—ay magkalapit na magkasama, hindi lang sa ministeryo ni Jesus kundi sa unang paghirang ni Jesus sa Kanyang mga alagad: "At habang kayo ay humahayo, ipangaral ninyo at sabihing, 'Malapit na ang kaharian ng langit.' Pagalingin ninyo ang mga maysakit, buhayin ninyo ang mga patay, linisin ninyo ang mga ketongin, palayasin ninyo ang mga demonyo. Tinanggap ninyong walang bayad, ibigay ninyong walang bayad" (Mateo 10:7, 8). Sa madaling salita, isa sa pinakamabuting paraan para abutin ang iba ng ating mensahe ay sa paglilingkod sa kanilang mga pangangailangan.

`Basahin ang 1 Pedro 2:12 at Filipos 2:15. Ano ang sinasabi nina Pedro at Pablo tungkol sa sumasaksing kapangyarihan ng mabubuting gawang ginawa ng bayan ng Diyos?`

Sa isang mas malawak na pagkaunawa ng mabuting balita ng Diyos, ang ebanghelismo ay hindi makatuwiran kung wala ang pagmamahal para sa mga tao. Idiniriin ng mga talata gaya ng 1 Juan 3:16-18 at Santiago 2:16 ang pagkakasalungatan sa pangangaral ng ebanghe1yo na hindi isinasakabuhayan ito. Sa pinakamabuti nito, ang ebanghelismo—pagdadala ng mabuting balita ng pag-asa, pagligtas, pagsisisi, pagbabago, at ng sumasakop-sa-lahat na pag-¬ibig ng Diyos—ay isang pagpapahayag ng katarungan. 

Ang parehong ebanghelismo at ang kagustuhan para sa katarungan ay dumadaloy mula sa pagkilala ng pag-ibig ng Diyos para sa nawaglit, nasira, at nasaktang mga tao—isang pag-ibig na lumalago rin sa ating puso sa ilalim ng impluwensya ng Diyos sa ating buhay. Hindi tayo pumipili ng isang kilos o iba pa; sa halip, gumagawa tayo kasama ang Diyos sa paggawa sa mga tao, sinasapatan ang kanilang tunay na mga kailangan, at ginagamit ang anumang mapagkukunang ipinagkatiwala sa atin ng Diyos.

`Paano natin matitiyak, gayunman, na samantalang gumagawa tayo nang mabuting mga gawa para sa iba, hindi rin naman natin napapabayaan ang pangangaral ng mabuting balita ng kaligtasan?`