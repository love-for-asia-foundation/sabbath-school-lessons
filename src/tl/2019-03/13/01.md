---
title:  Isang Komunidad ng mga Lingkod
date:   21/09/2019
---

### Basahin Para sa Pag-aaral sa Linggong Ito
2 Corinto 2:14-16; Exodo 32:1-14; 1 Pedro 2:12; Filipos 2:15; Efeso 2:19; Hebreo 10:23-25.

> <p>Talatang Sauluhin</p>
> " Panghawakan nating matatag ang pagpapahayag ng ating pag-asa nang walang pag-aalinlangan, sapagkat siya na nangako ay tapat. At ating isaalang-alang kung papaano gigisingin ang isa't isa sa pagÂ¬ibig at sa mabubuting gawa" (Hebreo 10:23, 24).

Sa paghahangad na tuparin ang misyong Cristiano, hindi dapat natin maliitin ang kakayahan ng iglesia bilang isang binuong komunidad ng mga mananampalataya. Napansin na natin ang mga hamong maaaring makaharap natin kapag hinahangad nating pakitunguhan ang kawalang-katarungan at karukhaan. Pero sa paggawa kasama ang kapwa mananampalataya sa isang komunidad ng pananampalataya, tayo ay maaaring maging pagpapala sa mga nakapalibot sa atin.

Ang tukso ay kapag nagsama-sama tayo bilang isang iglesia, tayo ay nagagambala sa pagpapanatili ng pagtakbo ng mismong iglesia, nakalilimutan na nananatili ang iglesia upang maglingkod sa sanlibutan kung saan ito inilagay ng Diyos. Bilang isang katawan ng iglesia, hindi natin dapat balewalain ang pagdurusa at kasamaang umiiral sa palibot natin. Kung hindi ito binale-wala ni Cristo, hindi rin dapat natin gawin iyon. Dapat tayong maging tapat sa utos sa atin na ipangaral ang ebanghelyo, at kasama sa pangangaral na iyon ay ang gawain ng pagtulong sa mga naaapi, nagugutom, hubad, at kaawa-awa.

Magkakasama bilang isang komunidad at organisasyon ng iglesia, tayo ang katawan ni Cristo (tingnan ang 1 Corinto 12:12-20). Sa gayon, tayo bilang isang komunidad ay dapat lumakad gaya nang paglakad ni Jesus, magpaabot gaya ng ginawa ni Jesus, at maglingkod bilang mga kamay, paa, boses, at puso ni Jesus sa daigdig ngayon.