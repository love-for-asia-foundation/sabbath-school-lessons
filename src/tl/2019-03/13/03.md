---
title:  Isang Lingkod na Nalabi
date:   23/09/2019
---

Ang karaniwang paglalarawan sa nalalabing mga taong kinilala sa propesiya ng Biblia ay masusumpungan sa Apocalipsis 12:17: Sila ang "mga tumutupad sa mga utos ng Diyos at ang mga may patotoo ni Jesus" (tingnan din ang Apocalipsis 14:12). Sa kuwento ng Biblia, ang mga katangiang ito ay kinikilala ang bayan ng Diyos sa huling mga yugto ng kasaysayan ng lupa. Ngunit, sa mga kuwento rin ng Biblia, makasusumpong tayo ng mga halimbawa kung paano kumilos ang gayong nalabi at lalo na kung paano maglingkod sa iba ang gayong mga tao.

`Repasuhin ang halimbawa ni Moises sa bagay na ito. Basahin ang Exodo 32:1-14. Ano ang pagkakatulad sa pagitan ni Moises sa kuwentong ito at ng nalabi na inilarawan sa Apocalipsis 12:17?`

Sa Kanyang poot sa bayan ng Israel, nagbabanta ang Diyos na puksain sila at ilipat ang mga pangakong ibinigay kayAbraham—na ang kanyang mga inapo ay magiging isang dakilang bansa—kay Moises at sa kanyang pamilya (tingnan ang Exodo 32:10).

Ngunit ayaw ni Moises iyon. Sa halip, may tapang si Moises na mangatwiran sa Diyos, iminumungkahing para sa Panginoon na kumilos nang kagaya ng pagbabanta Niyang gagawin ay magiging masama ang tingin sa Kanya (tingnan ang Exodo 32:11-13). Ngunit pagkatapos ay nagpatuloy pa si Moises at inililinya niya ang sarili para isulong ang kanyang kaso sa Diyos.

Nakikipagpunyagi si Moises para akayin ang mga taong ito sa ilang. Sila ay daing nang daing at nagtataltalan halos mula nang sandaling inakay niya sila sa kalayaan. At gayunman, sinasabi ni Moises sa Diyos, Kung hindi mo sila mapapatawad, " 'burahin mo ako sa aklat na isinulat mo" (Exodo 32:32). Inialok ni Moises na isuko ang walang hanggan para mailigtas ang mga naging kasama niya sa kanyang paglalakbay.

Ano ngang isang makapangyarihang halimbawa ng mapagmalasakit na pamamagitan sa kapakanan ng mga taong hindi karapatdapat na magtamo nito! At anong makapangyarihang simbolo ng buong panukala ng kaligtasan!

"Samantalang namamagitan si Moises para sa Israel, nawala ang kanyang pagkamahiyain sa kanyang malalim na interes at pag-ibig para dun sa nasa kanya, sa mga kamay ng Diyos, ay naging paraan ng paggawa nang lubhang marami. Nakinig ang Diyos sa kanyang mga pakiusap, at ipinagkaloob ang kanyang di-makasariling panalangin. Sinubukan ng Diyos ang Kanyang lingkod; nasubukan Niya ang kanyang katapatan at kanyang pag-ibig para dun sa mga taong nagkakasala at walang utang-na-loob, at buong dakilang tiniis ni Moises ang pagsubok. Ang kanyang interes sa Israel ay nagmula hindi sa makasariling motibo. Ang pananagana ng piniling bayan ng Diyos ay mas mahal sa kanya kaysa personal na karangalan, mas mahal kaysa pribilehiyong maging ama ng isang makapangyarihang bansa. Natuwa ang Diyos sa kanyang katapatan, kasimplihan ng puso, at integridad, at ibinigay Niya sa kanya, bilang isang tapat na pastol, ang dakilang responsibilidad na ihatid ang Israel sa Lupang Pangako."----Ellen G. White, PATRIARCHS AND PROPHETS, p. 319.

`Anong sinasabi sa atin nito tungkol sa kung paano, sa maaaring antas, natin pakikitunguhan ang mga nagkasala sa palibot natin?`