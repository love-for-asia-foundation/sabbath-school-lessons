---
title:  Magpalakasan sa Isa’t Isa Para sa Mabubuting Gawa
date:   26/09/2019
---

Kahit may pinakamabubuting pag-uudyok at intensyon, at paniniwalang nasa panig tayo ng Diyos at ng kabutihan, ay maaaring maging mahirap at nakapanghihina ng loob ang paggawa para sa Panginoon. Ang kalungkutan at kirot ng ating sanlibutan ay tunay. Ito ang isang dahilan kung bakit kailangan natin ang isang komunidad ng iglesia. Iminudelo ni Jesus itong uri ng nakatutulong na komunidad sa Kanyang mga alagad. Bihira Niyang isugo ang tao nang mag-¬isa, at kahit na kapag nangyari iyon sila ay agad na nagsasama-sama muli upang magbahagi ng kanilang mga kuwento at makapagpanibago ng kanilang lakas at tapang.

`Basahin ang Hebreo 10:23-25. Ang Hebreo 10:25 ay kilalang-kilala sa mga talatang ito, kaya ano ang idinaragdag ng naunang dalawang talata sa ating pagkaunawa sa kilalang talatang ito? Ano ang ilan sa mga paraan kung saan maaari natin mapalakas ang bawat isa "sa pag-ibig at sa mabubuting gawa"?`

Sa halos anumang tungkulin, layunin, o proyekto, ang isang grupo ng taong gumagawang magkasama ay mas maraming matatamo kaysa lahat ng mga taong gumagawang nag-iisa. Nagpapaalala ito muli sa atin sa larawan ng iglesia bilang katawan ni Cristo (tingnan ang Roma 12:3-6), kung saan tayong lahat ay may iba't iba ngunit may magkakomplementaryong papel na gagampanan. Kung gagawin ng bawat isa sa atin ang pinakamabuting magagawa natin, subalit ginagawa ito sa isang paraang pinahihintulutan ang ating mga impluwensya na magkakasamang gumawa, maaari tayong magtiwala sa pamamagitan ng pananampalatayang ang ating mga buhay at paggawa ay makagagawa ng isang pagbabago para sa walang hanggan.

Samantalang mahalaga ang mga resulta kapag naghahangad na gumawa ng tama—ang mga resulta ay tungkol sa tao at sa kanilang buhay--kung minsan ay kailangang pagtiwalaan natin ang Diyos sa kung ano ang maaaring maging resulta. Kung minsan kapag gumagawa para mapagaan ang kahirapan, maingatan ang mahihina, mapalaya ang inaapi, at magsalita para sa walang hoses, kakaunting pagsulong ang nakikita natin. Ngunit mayroon tayo ng pag-asang tayo ay gumagawa sa isang mas malaki at tiyak na matagumpay na layunin. "At huwag tayong manghinawa sa paggawa ng mabuti, sapagkat sa takdang panahon ay mag-aani tayo, kung hindi tayo manlulupaypay. Kaya't habang may pagkakataon, gumawa tayo ng mabuti sa lahat, lalung-lalo na sa mga kabilang sa sambahayan ng pananampalataya" (Galacia 6:9,10, tingnan din ang Hebreo 13:16),

Ito ang dahilan kaya tayo tinawagan para magpalakasan ng loob--literal na, magpasiglang may tapang—sa isa't isa. Ang mamuhay nang maykatapatan ay parehong masaya at mahirap. Ang ating Diyos ng katarungan at komunidad ng katarungan ay ang ating pinakamalalaking suporta at dito natin aanyayahang sumali ang iba.

`Sinong kilala  mo o alam mong regular na gumagawa sa pagpapagaan ng pagdurusa ng iba? Paano mo mapapasigla ang tao o grupong iyon sa mabuting ginagawa nila?`