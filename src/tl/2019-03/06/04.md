---
title:  Mga Relihiyosong Mang-aapi
date:   06/08/2019
---

Sa loob ng mas mabubuting panahon ng mga kaharian ng Israel at Juda, ang mga tao ay bumabalik sa templo at sa pagsamba sa Diyos, bagaman, noon pa man, ang kanilang pagsamba ay madalas nahaluan ng mga panghihimasok mula sa idolatriya at mga relihiyon ng nakapalibot na mga bansa. Pero ayon sa mga propeta, kahit ang pinakamabuti nilang pagtatangka sa relihiyon ay hindi sapat para ibaling sila mula sa mga kasamaang isinagawa sa bansa sa araw-araw nilang pamumuhay. At gaanuman ang pagsisikap nilang maging relihiyoso sa pamamagitan ng kanilang mga ritwal na pagsamba, hindi kayang lunurin ng musika ng kanilang mga awitan ang mga sigaw ng dukha at naaapi.

Inilarawan ni Amos ang mga tao sa kanyang panahon bilang mga “tumatapak sa nangangailangan, upang inyong puksain ang mapagpakumbaba sa lupain” (Amos 8:4). Nakita niya ang kanilang kagustuhang matapos ang kanilang mga ritwal para mabuksang-muli ang palengke at bumalik sa kanilang di-tapat na pangangalakal, sa halip na ibili “ng pilak ang dukha, at ng isang pares na sandalyas ang nangangailangan” (Amos 8:6).

`Basahin ang Isaias 1:10-17, Amos 5:21-24, at Mikas 6:6-8. Ano ang sinasabi ng Panginoon dito sa mga relihiyosong tao tungkol sa kanilang mga ritwal?`

Sa pamamagitan ng Kanyang mga propeta, gumagamit ang Diyos ng matinding wika para libakin ang relihiyon at pagsambang hiwalay at kataliwas sa pagdurusa at pang-aapi ng mga nakapalibot sa kanila. Sa Amos 5:21-24, mababasa natin ang Diyos na nagsasabing Kanyang “kinapopootan,” “hinahamak,” at sa pangkalahatan ay di-nalulugod sa kanilang pagsamba. Inilarawan ang kanilang mga pagtitipon na isang “masamang amoy,” at ang kanilang mga handog at musika ay pinawalang-halagahan.

Sa Mikas 6, nakikita natin ang isang serye ng lalong lumalaki, kahit pa nanlilibak, na mga mungkahi kung paano nila pinakanababagay na sambahin ang Diyos. Ang propeta ay may panlilibak na iniaalok ang mungkahi ng handog na sinusunog, pagkatapos ay dinaragdagan ang handog sa “libu-libong tupa, o sa mga sampung libong ilog ng langis” (Mikas 6:7) bago pumunta sa nakatatakot – pero hindi di-kilala – na sukdulang pagmumungkahi na isakripisyo ang panganay na anak para tanggapin ang pabog at kapatawaran ng Diyos.

Sa katapusan, gayunman, ang tunay na nais ng Panginoon ay “gumawa na may katarungan, at umibig sa kaawaan, at lumakad na may kapakumbabaan na kasama ng iyong Diyos” (Mikas 6:8).

`Nasumpungan mo na ba ang iyong sariling may sala ng pagiging mas nababahala tungkol sa porma ng relihiyon kaysa pagtulong sa nangangailangang nakapalibot sa iyo? Ano ang matutuhan mo mula sa karanasang ‘yon?`