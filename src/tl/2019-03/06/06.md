---
title:  Awa at Katapatan
date:   08/08/2019
---

Nang si Jesus ay hinarap ng ilan sa mga relihiyosong lider ng Kanyang kapanahunang pumuna sa Kanya sa pagkaing kasama ng “mga makasalanan,” sinipi Niya ang propetang Hoseas, sinasabihan silang bumalik sa kanilang mga aklat at tuklasin kung ano talaga ang pakahulugan ng Diyos nang sinabi Niyang, “Habag ang ibig ko, at hindi handog” (Mateo 9:13, sinisipi ang hosease 6:6).

Gaya nang makikita natin, namuhay si Jesus ng isang buhay ng pagmamalasakit at paglilingkod. Ang Kanyang pakikisalamuha sa iba, ang Kanyang mga nakapagpapagaling na himala, at marami sa Kanyang mga talinghaga ay nagpakita at humimok na ang isang buhay na isinakabuhayan sa gayong paraan ay ang pinakamabuting paraan para ipahayag ang tunay na debosyon sa Diyos. Ang mga pinuno ng relihiyon an gKanyang pnakamalalaking kritiko ngunit asinta sila rin ng Kanyang pinakamatitinding kritisismo. Gaya ng mga relihiyosong tao sa panahon ni Isaias, naniniwala silang natiyak nila ang tanging relasyon sa Diyos dahil sa kanilang mga relihiyosong kaugalian, samantalang pinagsasamantalahan nila ang dukha at di-pinapansin ang nangangailangan. Hindi umaayon ang kanilang pagsamba sa kanilang mga kilos, at si Jesus ay hindi tahimik sa Kanyang pagbatikos sa gayong pagpapaimbabaw.

`Basahin ang Marcos 12:38-40. Ang komento ba ni Jesus na kanilang “sinasakmal ang mga bahay ng mga babaing balo” ay tila wala sa lugar sa listahang ito, o ito ba ang puntong sinisikap gawin ni Jesus? Paano mo ipaliliwanag kung bakit “ang mga ito’y tatanggap ng lalong malaking kahatulan”?`

Marahil ang pinakanakatatakot na sermon ni Jesus – lalo na para sa mga relihiyosong tao – ay ang masusumpungan sa Mateo 23. Hindi lamang inilarawan ni Jesus ang kanilang relihiyon bilang hindi tumutulong sa taong mahirap ang buhay, itinuring Niya ang ganitong relihiyon na nakapagdaragdag sa kanilang mga pasanin. Sa pamamagitan ng kanilang mga kilos o minsan sa kakulangan ng kanilang kilos at malasakit, sinabi ni Jesus, na kanilang “’sinasarhan ang kaharian ng langit sa mga tao’” (Mateo 23:13).

Subalit sa pag-alingawngaw ng mga propeta ng mga naunang dantaon, direkta ring pinatungkulan ni Jesus ang puwang sa pagitan ng kanilang seryosong relihiyosong kaugalian at ng kawalang-katarungan kanilang pinalampas at pinakinabangan. “’Kahabag-habag kayo, mga eskriba at mga Fariseo, mga mapagkunwari! Sapagkat nag-iikapu kayo ng yerba-buena, ng anis at ng komino, at inyong pinababayaan ang higit na mahahalagang bagay ng kautusan: ang katarungan, ang habag, at ang pananampalataya. Subalit dapat sana ninyong gawin ang mga ito nang hindi pinababayaan ang iba’” (Mateo 23:23). Mabilis na idinagdag ni Jesus na ang mga relihiyosong kaugalian at pagdiriwang ay hindi mali sa sarili nito, subalit di dapat nito palitan ang pantay-pantay na pagtatrato sa iba.

`Paano natin maiiwasan ang patibong ng pag-iisp na sapat na ang pagkakaroon at pagkaalam ng katotohanan?`