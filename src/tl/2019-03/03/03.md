---
title:  Dalawang Dahilan Para sa Sabbath
date:   15/07/2019
---

`Basahin ang Exodo 20:8-11 at Deuteronomio 5:12-15. Paanong pumupuno sa bawat isa ang dalawang bersyon na ito ng ikaapat na utos?`

Ang pag-alaala ay isang mahalagang bahagi ng relasyong nais na itatag muli ng Diyos sa Kanyang bayan, isang relasyong nakasentro sa katotohanang ang Diyos ay ating Manlalalang at Manunubos. Ang parehong papel ay lumilitaw sa dalawang bersyon ng ikaapat na utos at sa gayon ay buong lapit na nakaugnay sa Sabbath at sa kaugalian nito.

Papalabas mula sa isang lupaing pinangingibabawan ng maraming huwad na diyos, kinailangan mapaalalahanan ang mga Israelita tungkol sa papel ng tunay na Diyos bilang Manlalalang. Ang Sabbath ay isang napakaimportanteng paraan para magawa iyon, ito ay mas napahalagahan sa konteksto ng lingguhang paglalaan ng karagdagang manna sa Biyernes, isang makapangyarihang halimbawa ng Kanyang malikhaing kapangyarihan. Pinakamalinaw na naipahayag ang Diyos bilang isang Manlilikha sa bersyon ng ikaapat na utos sa Exodo 20.

Bilang paghahambing, ang pagsagip, pagtubos at pagligtas sa kanila ang pokus ng pang-apat na utos sa Deuteronomio 5. Ito ay isang kuwentong dapat regular na uulit-ulitin ng mga Israelita; makauugnay sila rito lalung-lalo na tuwing Sabbath. Ang una nilang kuwento ay isang aktuwal at pisikal na pagsagip mula sa pagkaalipin sa Ehipto, subalit samantalang lumalago ang kanilang pagkaunawa sa Diyos at sa Kanyang kaligtasan, ang Sabbath din ang magiging isang lingguhang simbolo at pagdiriwang ng kanilang espirituwal na kaligtasan.

Ang dalawang pag-uudyok na ito para sa Sabbath ay tungkol sa pagsasauli ng relasyon sa pagitan ng Diyos at ng Kanyang bayan: “’Bukod dito’y ibinigay ko rin naman sa kanila ang aking mga Sabbath, bilang isang tanda sa pagitan ko at nila, upang kanilang malaman na ako ang Panginoon na nagpapabanal sa kanila”’” Ezekiel 20:12). At, gaya nang nakita natin, ito ay hindi kailanman tungkol lamang sa grupong ito ng mga tao. Sa pundasyon ng relasyong ito, magtatatag sila ng isang bagong uri ng lipunan, isang mabuti sa mga tagalabas at isang pagpapala sa mas malawak na sanlibutan.

“’Kaya’t iniutos sa iyo ng Panginoon mong Diyos na ipangilin mo ang araw ng Sabbath’” (Deuteronomio 5:15). Sa pangingilin ng Sabbath bilang isang paraan ng pag-alaala at pagdiriwang ng parehong pagkakalalang at pagkakatubos natin, maipagpapatuloy natin ang paglago sa ating relasyon, di lang sa Panginoon kundi sa mga nakapalibot sa atin. Mabait ang Diyos sa atin; kaya kailangan nating maging mabait sa iba

`Sa anong mga paraan tayo ginagawang mas mabuti, mas mabait, mas maalalahanin, at maawaing tao ng pangingilin ng Sabbath?`