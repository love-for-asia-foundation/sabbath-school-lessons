---
title:  'Mga Awit: Mga Awit ng Pag-asa Para sa mga Naaapi'
date:   21/07/2019
---

Gaya nang nakita na natin, nakikita at naririnig ng Diyos ang mga taong nasa kagipitan at kaguluhan. Kadalasang maririning natin sa Mga Awit ang mga hinaing mula sa taong nagtiwala sa Diyos ngunit hindi nakikita ang katuparan ng katarungan. Ang mga patunay ng kabutihan, katarungan, at kapangyarihan ng Diyos ay maaaring parang natatabunan ng kawalang-katarungan at kagipitan na nararanasan o naoobserbahan ng mga tinig sa mga awit na ito.

Gayunman, ang mga ito ay awit nilang mga umaawit pa rin. Hindi napawi ang kanilang buhay at pananampalataya. Mayroon paring pag-asa; at ang madaliang pangangailangan ay ang pagkilos ng Diyos bago maging huli ang lahat, bago magtagumpay ang masama, bago malipol ang mga naaapi sa bigat ng kasamaang dinala laban sa kanila. Sa ganitong paraan, sinikap na pag-ugnayin ng mga manunulat ng Mga Awit ang puwang sa pagitan ng mga patunay ng kanilang pananampalataya at ng mga pagsubok at trahedya ng buhay.

`Basahin ang Awit 9:7-9, 13-20. Maaari mo bang isipin ang mga pangyayari sa kalagayan ng manunulat ng awit na si David? Nadarama mo ba ang tensyon sa pagitan ng kanyang pananampalataya sa kabutihan ng Diyos at kasalukuyang karanasan? Paano mo hinarap ang pagpupunyagi ng pananampalataya sa Diyos sa gitna ng matinding pagsubok?`

Sa buong Mga Awit, ang pinauulit-ulit na sagot sa tensyong ito ay ang pag-asa at pangako ng mabuti at makatarungang paghatol ng Diyos. Maaaring parang nagtatagumpay ang masama at kawalang-katarungan sa ngayon, subalit hahatulan ng Diyos ang mga gumagawa ng masama at ang hindi makatarungan. Mapaparusahan sila, habang iyong kanilang sinaktan at inapi ay papanumbalikin at pagsisimulaing panibago.

Sa Reflections on the Paslms, inilalarawan ni C. S. Lewis ang kanyang unang pagkagulat sa kasabikan at pananabik para sa paghatol ng Diyos ayon sa paulit-ulit na inihahayag sa Mga Awit. Sa pagpansin nan maraming mga bumabasa ng Biblia ngayon ang tumuturing sa paghatol bilang bagay na dapat kaatakutan, isinasaalang-alang niya ang orighinal na Judiong pananaw at isinulat ito, “Libu-libong tao ang mga tinanggalan ng kanilang ari-arian at may buong karapatan sa kanilang panig ang sa wakas ay mapakikinggan. Siyempre hindi sila takot sa paghatol. Alam nilang hindi mapabubulaanan ang kanilang kaso – kung ito lamang ay mapakikinggan. Kapag duamting na ang Diyos para humatol, sa wakas mangyayari ito.” – C. S. Lewis, Reflections on the Psalms (New York: Harcourt, Brace and Company, 1958), p. 11.

Sa Mga Awit, nakikita natin ang pag-asa para sa mga naaapi, kahit na ngayon, kahit sa gitna ng kanilang kasalukuyang mga pagdurusa at pagkabigo.

`Anong mga dahilan ang mayroon tayo para tingnan ang ideya ng paghahatol bilang positibo, at hindi isang bagay na dapat katakutan?`