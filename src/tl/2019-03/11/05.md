---
title:  Pag-asa sa Paghuhukom
date:   11/09/2019
---

`Basahin ang Eclesiastes 8:14. Sa anong mga paraan mo nakikita ang ganap at makapangyarihang reyalidad dito?`

Samantalang ang pagdurusa, pang-aapi at trahedya sa kanilang sarili ay sapat na mahirap pasanin, ang pinsala o insulto ay mas mahirap pa kung lumilitaw itong walang kabuluhan o hindi napapansin. Ang posibleng kawalang kabuluhan ng pagdadalamhati ay mas mabigat kaysa una nitong pasanin. Ang isang sanlibutang walang tala o pangwakas na katarungan ay ang sukdulan sa malupit na kawalang katuwiran. Hmdi kataka-takang ang mga ateistang manunulat nang ika-20 dantaon ay ikinalungkot ang tungkol sa pinaniniwalaan nilang ang "kawalang-katuwiran" ng katayuan ng tao. Kung walang pag-asa ng katarungan, walang pag-asa sa paghuhukom, walang pag-asa sa pagtutuwid ng mga bagay, tunay na ang atin ay isang wala sa katuwirang daigdig.

Ngunit ang hiyaw ng Eclesiastes 8:14 ay hindi ang wakas ng kuwento. Sa dulo ng kanyang mga protesta, biglang bumaling si Solomon. Sa gitna ng kanyang mga reklamo tungkol sa pagiging walang kabuluhan, mahalagang sinasabi niyang: Sandali lang—maghuhukom ang Diyos. Kaya hindi walang kabuluhan ang lahat; sa katunayan, ngayon ang lahat at ang bawat isa ay may halaga.

`Basahin ang Eclesiastes 12:13, 14. Ano ang sinasabi nito sa atin tungkol sa kung gaano talaga kahalaga ang lahat ng ginagawa natin dito?`

Ang pag-asa sa paghuhukom ay mauuwi sa kung ano ang pinaniniwalaan natin tungkol sa kaibuturan ng likas ng Diyos, ng buhay, at ng sanlibutan kung saan tayo nabubuhay. Gaya nang nakita na natin, iginigiit ng Biblia na nabubuhay tayo sa isang sanlibutang nilikha at inibig ng Diyos, ngunit isang sanlibutang nagkamali at kung saan gumagawa ang Diyos tungo sa Kanyang panukala para sa muling paglikha, lahat sa pamamagitan ng buhay at kamatayan ni Jesus. Ang paghuhukom ng Diyos ay isang susing bahagi ng Kanyang pagtutuwid ng ating sanlibutan. Para sa mga tumatanggap ng napakarami sa mga kamalian ng sanlibutan—ang mga isinantabi, pinagmalupitan, inaapi, at pinagsamantalahan—tiyak na mabuting balita ang pangako ng paghuhukom.

`Ano ang ibig sabihin para sa iyong malaman na, balang araw, at sa mga paraang hindi natin kayang isipin, ang katarungang talagang inasam natin ngayon ay darating sa wakas? Paano tayo makakukuha ng pag-asa mula sa pangakong ito?`