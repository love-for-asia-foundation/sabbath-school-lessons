---
title:  Si Jesus at ang mga Nangangailangan
date:   10/08/2019
---

### Basahin Para sa Pag-aaral sa Linggong Ito
Lucas 1:46-55; 4:16-21; 7:18-23; Mateo 12:15-21; Marcos 11:15-19; Isaias 53:3-6.

> <p>Talatang Sauluhin</p>
> “Ang Espiritu ng Panginoon ay nasa akin, sapagkat ako’y hinirang niya upang ipangaral ang magandang balita sa mga dukha. Ako’y sinugo niya upang ipahayag ang paglaya sa mga bihag, at ang muling pagkakaroon ng paningin sa mga bulag, upang palayain ang mga naaapi, upang ipahayag ang taon ng biyaya mula sa Panginoon’” (Lucas 4:18).

Kasama sa ibang mga dahilan para sa Kanyang pagkakatawang-tao; pumarito si Jesus para ipakita sa atin kung ano ang katulad ng Diyos. Ginawa Niya ito sa pamamagitan ng Kanyang pagtuturo, ng kanyang sakripisyo, at ng Kanyang buhay; iyon ay, sa pamamagitan ng kung paano Siya nakisalamuha sa karaniwang tao. Marami sa Kanyang kilos ang nakagawa ng kagyat at praktikal na pagbabago sa buhay ng iba.

Ang aspektong ito ng ministeryo ng Mesiyas ay hinulaan ng mga propeta sa Lumang Tipan, ng ina ni Jesus na si Maria, at kahit pa ni Jesus mismo nang Kanyang itinakda ang Kanyang misyon sa una Niyang naitalang sermon (Lucas 4). Karagdagan pa, madalas na ginagamit ng mga manunulat ng Ebanghelyo ang wika ng mga propeta ng Lumang Tipan para ipaliwanag ang ginagawa ni Jesus samantalang isinasalaysay nila ang Kanyang kuwento. Sa paraang ito, buong linaw na nakita ang buhay ni Jesus sa tradisyon nitong mga propeta, kasama ang kanilang awa para sa dukha at naaapi.

Gayunman, inisip ng mga lider ng relihiyon si Jesus bilang isang banta. Sa isang kakila-kilabot na halimbawa ng kawalang-katarungan at kalupitan, pinaaresto nila si Jesus, walang katarungang nilitis, at ipinako sa krus. Kay Jesus, alam ng Diyos kung ano ang pakiramdam ng kawalang-katarungan – at, sa Kanyang kamatayan, isiniwalat Niya ang pagiging katakot-takot ng kasamaan. Sa Kanyang muling pagkabuhay, gayunman, nagtagumpay Siya para sa buhay, kabutihan, at kaligtasan.

_*Pag-aralan ang liksyon sa linggong ito bilang paghahanda sa Sabbath, Agosto 17._