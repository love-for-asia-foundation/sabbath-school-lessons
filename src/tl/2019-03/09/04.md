---
title:  Pagbibigay Bilang Isang Paraan ng Pagbabahagi
date:   27/08/2019
---

Pagkatapos ng kanyang pagbabalik-loob, pinasimulan ng apostol Pablo ang misyon para dalhin ang ebanghelyo sa daigdig ng mga Hentil. Ang tagumpay na ibinigay sa kanya ng Diyos ay nagbangon ng mahahalagang tanong tungkol sa relasyon sa pagitan ng Judiong ugat ng lumilitaw n aCristianong pananampalataya at ang bagong mga Hentil na tagasunod ni Jesus. Nagpulong ang isang konsilyo ng mga Judio at mga lider ng Cristianong Gentil sa Jerusalem para pag-usapan ang bagay at hingin ang gabay ng Diyos tungkol sa masasalimuot na problemang ito. Naitala sa Gawa 15 ang pagpupulong at kinalabasan nito.

Gayunman, sa ulat ni Pablo sa pagpupulong na ito na masusumpungan sa Galacia 2, nagdaragdag siya ng isa pang mahalagang elemento sa tagubiling tinanggap niya mula sa konsilyo sa Jerusalem para sa kanyang nagpapatuloy na ministeryo sa mga Hentil: "Ang kanila lamang hiniling ay aming alalahanin ang mga dukha, na siya naming aking pinananabikang gawin" (Galacia 2:10).

At pinagpatuloy ni Pablo na itaguyod ang pokus na ito sa personal (tingnan, halimbawa ang Gawa 20:35) at sa kanyang buong ministeryo gaya ng unang iglesia sa Jerusalem, pinalawak ni Pablo ang pananaw ng Cristianong komunidad para yakapin ang lahat ng kapwa mananampalataya.

`Basahin ang 2 Corinto 8:7-45. Paano iniuugnay ni Pablo ang ebanghelyo at buong saganang pagbibigay?`

Humango rin si Pablo mula sa dalawang reperensya sa Lumang Tipan para hikayatin ang mga mananampalataya tungo sa pagiging mapagbigay at mapagmalasakit sa kapwa mananampalatayang nasa mahihirap na kalagayan. Sinipi niya ang kuwento ng masaganang probisyon ng Diyos ng manna sa mga Israelita sa ilang bilang modelo ng pagbibigay at pagbabahagi sa mas malawak na komunidad ng iglesia (tingnan ang 2 Corinto 8:15). Sumipi rin siya mula sa Awit 112:9—" 'Siya'y nagsabog, siya'y nagbigay sa mga dukha; ang kanyang katuwiran ay nananatili magpakailanman'" (2 Corinto 9:9).

Hinimok ni Pablo ang kanyang mga mambabasang maging intensyonal sa pagbibigay, na regular na magtabi ng isang bahagi ng kanilang kita para maging madali ang magbigay kapag siya o si Tito ay dumalaw sa kanilang iglesia para likumin ang kanilang mga handog at dalhin ang mga ito sa mga nangangailangang Cristiano sa Jerusalem. Ginamit niya ang halimbawa ng isang iglesia para pasiglahin ang ibang iglesia sa katulad na pagiging bukas¬palad. "Sa pamamagitan ng pagpapatunay ng ministeryong ito, niluluwalhati ninyo ang Diyos sa pamamagitan ng pagsunod sa inyong pagpapahayag sa ebanghelyo ni Cristo, at dahil sa pagiging bukas-palad ng inyong pag-aambag para sa kanila at sa lahat ng tao" (2 Corinto 9:13).

`Paano dapat natin uunahin ang pagbibigay kung hindi tayo makapagbigay sa bawat layunin o pangangailangan na inihaharap sa atin?`