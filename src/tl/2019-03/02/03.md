---
title:  Ang Sampung Utos
date:   08/07/2019
---

`Basahin ang Mateo 22:37-40 at pagkatapos ay Exodo 20:1-17. Paanong makatutulong ang pagbubuod ni Jesus sa mga utos sa pagkaunawa mo sa iyong pagbabasa ng bawat isa sa mga Sampung Utos?`

Parang isang saligang-batas ang basa sa Sampung Utos. Matapos ang isang maikling paunang salitang inilalatag ang basehan kung saan ginawa ang mga pahayag na ito – sa kasong ito, ang katotohanan ng pagpapalaya ng Diyos sa Kanyang bayan – inililista ng dokumento ang buod na mga prinsipyo kung saan naitatag ang bansa. Sa kasong ito, may mga partikular na mga utos tungkol sa kung paano mas mabuting isasakabuhayan ng tao ang kanilang pag-ibig para sa Diyos at para sa bawat isa. Hindi kataka-takang maraming mga bansang may Cristianong pamana ang hinango ang basehan ng kanilang mga batas mula sa mga pumapatnubay na prinsipyong ito.

Bagaman maikli ang marami sa mga pahayag na ito, hindi natin dapat maliitin ang lawak ng kanilang epekto at ang kasaklawan ng Sampung Utos bilang batas ng buhay. Halimbawa, ang ikaanim na utos – “’Huwag kang papatay’” (Exodo 20:13) – ay binubuod at isinasama ang “lahat ng gawa nang kawalang-katarungang maaaring mauwi sa pagputol ng buhay” gayundin ang “isang makasariling pagpapabaya sa pangangalaga ng nangangailangan o nagdurusa.” – Patriarchs and Prophets, p. 308. Gayundin, ang pagbabawal laban sa pagnanakaw (tingnan ang Exodo 20:15) ay kumukundena sa “pang-aalipin, at ipinagbabawal ang mga gera ng pananakop.” Ito ay “hinihingi ang pagbabayad ng nararapat na utang o suweldo,” gayundin ang pagbabawal sa “bawat pagtatangkang pabutihin ang sarili sa pamamagitan ng kamangmangan, kahinaan, o kasawiang-palad ng iba.” – Patriarchs and Prophets, p. 309.

Madali nating sabihin sa ating sariling hindi tayo masasamang tao. Halimbawa, kung hindi tayo tuwirang sa sadyang pagpatay o malinaw na pagnanakaw, tayo ay mukhang MAAYOS. Subalit nang nagsalita si Jesus tungkol sa mga utos, nilinaw Niyang ang mga utos ay hindi lang natutupad sa pamamagitan nang hindi paggawa ng ilang tiyak na kilos. Sa halip, ang ating iniisip, pagkakaudyok, at kahit pa kabiguang gawin ang nalalaman nating dapat gawin ay maaaring paglabag sa utos ng Diyos (tingnan ang Mateo 5:21-30).

Kaya, isipin ang isang lipunan kung saan ang bawat isa sa Sampung Utos ay siniseryoso at lubos na isinasakabuhayan. Ito ay magiging isang aktibo at buhay na lipunan kung saan ang lahat ay buong sigasig na ikinikilos ang kanilang pag-ibig sa Diyos sa pamamagitan ng pagmamahal at pagkalinga sa isa’t isa.

`Bakit nakahilig tayong basahin nang “buong kitid” ang Sampung Utos na madalas na hindi pinapansin ang mas malalawak na pagpapatupad ng mga mahahalagang prinsipyo sa ating buhay? Bakit mas madaling isagawa ang mas makitid na pagbabasa?`