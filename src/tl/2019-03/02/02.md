---
title:  Ang Diyos na Nakikinig
date:   07/07/2019
---

> <p></p>
> “’Aking nakita ang paghihirap ng aking bayang nasa Ehipto at aking narinig ang kanilang daing dahil sa mga umaapi sa kanila. Talagang nalalaman ko ang kanilang pagdurusa’” (Exodo 3:7).

Napakahaba ang 400 taon para maghintay, lalo na kapag naghihintay sa mga katayuan nang palupit nang palupit na pagiging alipin. Nangako ang Diyos na babalik Siya sa Kanyang bayan at ilalabas sila mula sa Ehipto, ngunit sa sunud-sunod na henerasyon ay naiwan sila upang palakihin ang yaman at karangalan ng kanilang mga maniniil na suamsamba sa diyus-diyosan, at sa buong panahon ay tila tahimik ang Diyos.

Pagkatapos ay ipinakita ng Diyos ang Kanyang sarili sa isang bukod-tanging paraan. Nagpakita Siya sa isang nasusunog na palumpong sa isang malayong disyerto sa isang hindi tiyak na lider, isang takas na prinsipe at mababang-loob na pastol na nagngangalang Moises. Binigyan Niya ang nag-aatubiling si Moises ng isang gawain, at ang unang bahagi ng gawaing iyon ay bumalik sa mga Israelita sa Ehipto na may mensaheng narinig at nakita ng Diyos ang kanilang kaapihan – at, oo, nagkalinga Siya. Sa katunayan, Siya ay gagawa ng bagay na kapansin-pansing makapagbabago ng kanilang sitwasyon.

`Basahin ang Exodo 3:16, 17. Bakit mahalaga para sa Diyos na pasimulang balangkasin ang Kanyang panukala para sa bayang ito na may ganitong partikular na mensahe? Ano ang nakatatawag ng iyong pansin tungkol sa pahayag na ito mula sa Diyos?`

Ngunit hindi roon tumitigil ang Diyos. Hindi lamang mayroon Siyang panukala para sa isang mas mabuting lupa, hindi Niya nilayong tumakas ang mga tao na salat mula sa Ehipto. Sa daan-daang taon, sila ay nag-ambag sa yaman ng Imperyo ng Ehipto. Nakini-kinita na ng Diyos ang paunang pagtutol ni Faraon, subalit tiniyak Niya kay Moises na mababayaran ang mga Israelita sa mga taon ng kanilang mahirap na trabaho: “’Pagkakalooban ko ang bayrang ito ng biyaya sa paningin ng mga Ehipcio at sa pag-alis ninyo ay hindi kayo aalis na walang dala’” (Exodo 3:21).

Matapos ang mga taon ng kanilang kaapihan, kinuha ng Diyos ang pagkakataong itatag ang isang bagong uri ng lipunan dito sa dating mga alipin. Gusto Niya silang mamuhay sa isang naiibang paraan at magtatag ng isang lipunang magpapatuloy na napapanatili at maaaring mabuhay. Panukala Niyang ang bagong uri ng lipunang ito ay maging isang modelo para sa nakapalibot na mga bansa at, tulad ni Abraham, na ang mga pagpapalang tinanggap nila mula sa Diyos ay maging pagpapala rin sa buong daigdig.

`Gaano kahalaga ito sa iyo na ang Diyos ay isang Diyos na nakakakikita ng pagdurusa ng mga tao sa daigdig at nakapapakinig ng kanilang hiyaw para sa tulong? Ano ang sinasabi nito sa iyo tungkol sa Diyos? Isaalang-alang ang Exodo 4:31.`