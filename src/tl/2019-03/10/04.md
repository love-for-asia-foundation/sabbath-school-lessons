---
title:  Biyaya at Mabubuting Gawa
date:   03/09/2019
---

`Basahin ang Efeso 2:8-10 sa sarili mong mga salita. Anong sinasabi sa atin ng mga talatang ito tungkol sa relasyon ng biyaya at mabubuting gawa?`

Sinasabi sa atin ng Biblia na kasama ng ibang mga bagay, nilikha tayo upang sumamba sa Diyos at maglingkod sa iba. Tanging sa ating imahinasyon natin masusubukang maunawaan kung ano ang kagaya ng mga kilos na ito sa isang walang kasalanang kapaligiran.

Sa ngayon, dahil sa kasalanan, ang alam lamang natin ay isang sira at nagkasalang sanlibutan. Sa kabutihang-palad para sa atin, ang biyaya ng Diyos, na naipahayag at ginanap sa sakripisyo ni Jesus para sa mga kasalanan ng sanlibutan, ay nagbubukas ng daan para sa kapatawaran at kagalingan. Kaya, kahit sa gitna nitong sirang pag-iral ng ating buhay ay naging mas lubusang naisagawa ng Diyos, at ginagamit tayo ng Diyos para maging katuwang Niya sa paghahangad na mapagaling at maisauli ang pagkasira at kirot sa buhay ng iba (tingnan ang Efeso 2:10). "Ang mga tumanggap ay magbibigay sa iba. Mula sa bawat direksyon ay dumarating ang mga panawagan para sa tulong. Nananawagan ang Diyos sa tao para buong kagalakang paglingkuran ang kanilang kapwa"—Ellen G. White, THE MINISTRY OF HEALING, p. 103.

Muli, hindi tayo gumagawa ng mabubuting gawa—nagmamalasakit sa dukha, nag-aangat sa naapi, nagpapakain sa nagugutom—para magkamit ng kaligtasan o katayuan sa Diyos. Kay Cristo, sa pamamagitan ng pananampalataya, mayroon tayo ng lahat ng katayuan sa Diyos na kakailanganin natin. Sa halip, kinikilala natin ang ating sarili na parehong makasalanan at biktima ng kasalanan na, gayunman, ay inibig at tinubos ng Diyos. Samantalang nakikipagdigma pa tayo sa mga tukso sa pagkamakasarili at kasakiman, ang sariling-pagsasakripisyo at kababang-loob na biyaya ng Diyos ay nag-aalok ng isang bagong uri ng buhay at pag-ibig na magbabago ng ating buhay.

Kapag tumingin tayo sa krus,	nakikita natin ang dakila at lubos na sakripisyong ginawa para sa atin at natatantong wala tayong maidaragdag dito sa iniaalok sa atin kay Cristo. Pero hindi ito nangangahulugang wala tayong gagawin bilang tugon sa naibigay sa atin kay Cristo. Salungat dito, dapat tayong tumugon, at ano ngang mas mabuting paraan sa pagtugon sa pag-ibig na naipakita sa atin kaysa pagpapakita ng pag-ibig sa iba?

`Basahin ang 1 Juan 3:16, 17. Paano buong makapangyarihang nakuha ng mga talatang ito ang dapat nating tugon sa krus?`