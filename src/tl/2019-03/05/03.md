---
title:  Si Amos
date:   29/07/2019
---

> <p></p>
> “’Ako’y hindi propeta, o anak man ng propeta; kundi ako’y pastol, at manggagawa sa mga puno ng sikomoro. At kinuha ako ng Panginoon mula sa pagsunod sa kawan, at sinabi ng Panginoon sa akin, “Humayo ka, magsalita ka ng propesiya sa aking bayang Israel.”’” (Amos 7:14, 15).

Bukas na bukas si Amos sa pag-amin ng kakulangan niya ng mga katangian sa pagiging isang propeta, ngunit samantalang ibinibigay niya ang kanyang mensahe sa bansang Israel, nakapagpapakita siya ng kapansin-pansing abilidad na akitin ang kanyang mga tagapakinig sa gusto niyang sabihin sa kanila.

Nagpapasimula siya sa isang popular na talâ, inililista ang mga nakapalibot na bansa, Siria, Filistia, Fenicia, Edom, Amon, at Moab – at inisa-isa ang kanilang mga krimen, kalupitan, at kabangisan na kung saan parurusahan sila ng Diyos (tingnan ang Amos 1:3–2:3). Madaling isiping pinapalakpakan ng mga Israelita ang mga pag-aakusa sa kanilang mga kaaway, lalo na dahil sa marami sa mga krimen ng mga bansang ito ay laban mismo sa mga Israelita.

Pagkatapos ay lumapit nang kaunti si Amos sa saraling-bayan, dinideklara ang hatol ng Diyos sa mga taga-Juda, kalapit-bansa sa katimugan ng Israel na sa ngayo’y hiwalay na mga kaharian. Nagsasalita sa ngalan ng Diyos, binanggit ni Aos ang kanilang pagtanggi sa Diyos, ang kanilang pagsuway sa Kanyang mga utos, at ang mga parusan gdarating sa kanila (tingnan ang Amos 2:4, 5). Muli, maiisip nating ang hilagang kahariang pumapalakpak samantalang tinutukoy ni Amos sa kanyang mga nakikinig. Ang nalabi ng aklat ay nakapokus sa kasamaan, idolatriya, kawalang-katarungan, at paulit-ulit na pagkabigo ng Israel sa paningin ng Diyos.

`Basahin ang Amos 3:9-11, 4:1, 2; 5:10-15; at 8:4-6. Nagbababala siya laban sa anog mga kasalanan?`

Samantalang hindi diplomatiko si Amos, ang kanyang wika at mga babala ay tungkol sa kahatulan, ang kanyang mensahe ay sinamahan ng pagsusumamo na bumalik sa kanilang Diyos. Kabilang dito ang isang pagbabago ng kanilang pagkadama ng katarungan at pangangalaga sa mga dukha sa kalagitnaan nila: “Kundi paagusin ninyo ang katarungan na parang tubig, at ang katuwiran na parang batis na patuloy na umaagos” (Amos 5:24). Ang mga huling talata ngn propesiya ni Amos ay nakatuon sa isang hinaharap na pagsasauli para sa bayan ng Diyos (tingnan ang Amos 9:11-15): “Sa huling oras ng kanilang pinakamalalim na pagtalikod at pinakamalaking pangangailangan, ang mensahe ng Diyos sa kanila ay isang kapatawaran at pag-asa.” – Ellen G. White, Prophets and Kings, p. 283.

`Mayroon bang mga panahon na kailangan nating maging handang magsalita nang malupit para ituwid ang mali? Paano natin malalaman kung naaangkop ba ang wikang ginagamit natin?`