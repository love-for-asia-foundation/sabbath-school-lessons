---
title:  Si Mikas
date:   30/07/2019
---

`“Ipinakita niya sa iyo, O tao, kung ano ang mabuti. At ano ang itinatakda ng Panginoon sa iyo, kundi ang gumawa na may katarungan, at umibig sa kaawaan, at lumakad na may kapakumbabaan na ksama ng iyong Diyos?” (Mikas 6:8). Anong mga paraan, ngayon na, na maisasakabuhayan mo ang mga salitang ito?`

Ang Mikas 6:8 marahil ang isa sa pinakakilalang talata sa Kasulatan. Gayunman, gaya ng marami sa mga talatang ginagawa nating salawikain o “karatula,” marahil medyo di natin maaaming tayo ay di-gaanong pammilyar sa konteksto ng talata.

`Basahin ang Mikas 2:8-11 at 3:8-12. Anong ginagawa ng mga tao na binabatikos ni Mikas?`

Ang paghahari ni Ahaz bilang hari sa Juda ay nakitang narating ng bayan ng Diyos ang isang bagong pagkababa sa kasaysayan at espiritwalidad ng kanilang bansa. Dumarami ang idolatriya at iba’t ibang masamang kaugalian nito. Kasabay nito, gaya ng napansin ng ibang mga propeta ng panahon, ang dukha ay patuloy na pinagsasamantalahan at binibiktima.

Si Mikas ay hindi mas mahinang propeta ng kahatulang kaysa kanyang mga kasabayan. Karamihan sa kanyang unang tatlong kapitulo ay nagpapahayag ng galit at lungkot ng Diyos sa kasamaang ginawa ng Kanyang bayan, gayundin ang pagwawasak na dumarating sa kanila.

Subalit hindi pa isinusuko ng Diyos ang Kanyang bayan. Kahit ang malalakas na tinig at malulupit na mensahe ng mga propeta ay pagpapakita ng patuloy na interes ng Diyos sa Kanyang bayan. Binabalaan Niya sila dahil sa Kanyang pagmamahal at malasakit sa kanila. Inaasam Niyang patawarin at isauli sila. Hindi Siya mananatiling galit magpakailanman (tingnan ang Mikas 7:18-20).

Gayon ang konteksto ng tanyag na “pormula” – gumawang may katarungan, umibig sa kaawaan, lumakad na may kapakumbabaan. Maaaring mukhang simple lang ito, subalit ang ipamuhay ang ganitong pananampalataya sa praktikal na pamamaraan ay higit na mapanghamon, lalo na kapag ang paggawa nito ay parang masyadong hindi nakaayon sa nakapalibot na lipunan. Ang pagkilos na may katuwiran, pag-ibig sa kaawaan, at paglakad na may pagpapakumbaba ay nangangailangan ng tapang at katiyagaan kapag ang iba ay nakikinabang mula sa kawalang-katarungan, nanunuya sa kaawaan, at may kayabangang nakasakay. Gayunman, hindi natin ito ginagawa nang nag-iisa; kapag kumilos tayo ng ganito, lumalakad tayong kasama ang ating Diyos.

`Ano ang ugnayan sa pagitan ng paggawa nang may katarungan, umiibig sa kaawaan, at lumalakad na may kapakumbabaan sa harap ng Diyos?`