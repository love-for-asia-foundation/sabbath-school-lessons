---
title:  Mga Katiwala ng Lupa
date:   02/07/2019
---

Sang-ayon sa tala ng Biblia, ang Halamanan ng Eden at ang kalilikhang lupa ay mga lugar ng kasaganaan, nilikha para lumago ang buhay at lalong para ikatuwa ng tao.

Subalit binigyan din ng Diyos ang unang lalaki at babae – at tayong susunod sa kanila – ng isang gagampanang papel sa Kanyang sangnilikha. Ito ay mabilis na nagiging malinaw – at hindi lang mula sa paraan ng Kanyang paglalang – na magkakaroon sina Adan at Eva ng natatanging katayuan dito sa bagong daigdig.

Si Adan ay unang nabigyan ng gawaing pangalanan ang mga hayop at ibon (tingnan ang Genesis 2:19). At pagkatapos ay binigyan siya ng isa pang papel, ipinakilala bilang isang pagpapalang mula mismo sa Diyos: “Sila’y binasbasan ng Diyos at sa kanila’y sinabi ng Diyos, ‘Kayo’y magkaroon ng mga anak at magpakarami, punuin ninyo ang lupa at supilin ninyo ito. Magkaroon kayo ng pamamahala sa mga isda sa dagat, sa mga ibon sa himpapawid, at sa bawat bagay na may buhay na gumagalaw sa ibabaw ng lupa’” (Genesis 1:28).

`Basahin at ihambing ang Genesis 1:28 at 2:15. Paano mo isasalarawan ang uri ng trabaho ng tao sa isa o dalawang pangungusap?`

Masyadong madalas sa kasaysayan ng Cristiano, ang Genesis 1:28 ay ginamit ng iba bilang lisensya upang magsamantala, kahit na sa puntong pagwawasak ng natural na daigdig. Oo, Ang daigdig ay malinaw na nilikha para sa buhay, kapaknabangan, at kasiyahan ng tao. Ngunit ang responsibilidad ng tao ay upang “ito ay kanyang bungkalin at ingatan” – sa mga salita ng Genesis 2:15.

Kapag pinag-usapan natin ang tungkol sa pagiging katiwala, ang unang naiisip natin ay tungkol sa pera, subalit ang unang utos para sa pagiging katiwala sa Biblia ay ang pangalagaan ang lupan gnilikha ng Diyos at ipinagkatiwala sa atin. Ang utos kina Adan at Eva ay nakini-kinita rin na ang lupa ay ibabahagi sa kanilang mga anak at sa hinaharap na henerasyon. Sa orihinal na panukala para sa daigdig, ang nilikhang daigdig ay magpapatuloy na maging isang pinanggagalingan ng buhay, kabutihan, at kagandahan para sa lahat ng mga tao, at sina Adan at Eva ay magkakaroon ng malaking papel sa pangangalaga nito.

Ang lupa ay sa Panginoon pa rin (tingnan ang Awit 24:1), at tinatawagan pa rin tayong maging mga katiwala ng lahat ng ipinagkaloob sa atin ng Diyos. Marahil maaari rin nating maipalagay na sa isang nagkasalang daigdig ay mas higit pa ang ating responsibilidad bilang mga katiwala.

`Ano ang kahulugan nito opara sa iyo na maging isang katiwala ng lupa ngayon, sa isang nagkasalang daigdig? Paano dapat makaapekto sa iyong pang-araw-araw na buhay ang pagkaunawa ng responsibilidad na ito?`