---
title:  Pagpahayag sang Wali sa Bukid
date:   18/08/2019
---

Ang pinakalawig nga wali ni Jesus—ukon koleksyon sang Iya pagtudlo—amo ang wali sa bukid.  Ang Iya tatlo ka kapitulo nga pagpamalandong sang kabuhi sa ginharian sang Dios ginsugdan sang pinolongan sang mga kinaugali nga ginkilala bilang mga kabulahanan.

`Basaha ang Mateo 5:2-16.  Ano ang naandan nga paglaragway sa sining syam ka kinaugale ukon sahe sang ktawhan nga ginlaragway ni Jesus bilang “bulahan”?`

Upod sa espiritwal nga aplikasyon sang sini nga mga polong, indi man naton dapat pagkalimtan ang praktikal nga pagbasa sa ila.  Si Jesus nagsaysay nahanungud sa pagkilala sang pagkaimol sa aton kaugalingon kag sa aton kalibutan.  Nagpamolong man Sia nahanungud sa pagkamatarung (ginbadbad bilang “hustisya” sa iban nga bersyon sang Bibleya), pagkamapainubuson, pagkamaloloy-on, makigdaiton, kag putli sang tagiposoon.  Dapat naton talupangdon ang praktikal nga kinalain nga mahimo sang sini nga mga kinaiya sa aton kaugalingon kag sa aton kalibutan kun egakabuhi ini.  Ang kaangay sina ka praktikal nga pagtalupangod napabutyag sa nagsunod nga mga tinaga ni Jesus nga kun sa diin ginpangabay Niya ang Iya mga gintoton-an nga mangin asin kag kapawa sa kalibutan (Mateo 5:13-16.

Kun magamit sing nagakaego, ang asin kag kapawa makahimo sang kinalain kun sa diin man sila ebutang.  Ang asin nagahatag sang sabor, kag nagapreserbar man sa pagkaon nga ginabutangan sini; nagasimbolo ini sa kaayo nga dapat mangin amo kita para sa sadtong yara sa aton palibot.  Subong man, ang kapawa nagapagwa sang kadulum, nagapakita sang mga upang kag peligro, nagabulig sa balay ukon syudad nga mangin hilway kag nagapasanag sa ginalaktan bisan pa sa unhan sini.  Kaangay sa isa ka kapawa nga yara sa madulum nga gab-e, si Jesus nagsiling: “ ‘ig-iwag ninyo ang inyo kapawa sa atubangan sang mga tawo, agud nga makita nila ang inyo mga buhat nga maayo kag himayaon nila ang inyo Amay nga yara sa langit’ ” (Mateo 5:16).

Ang simbolo sang sining asin kag kapawa pareho nga nagapatuhoy sa aton sa responsibilidad sang mga gintoton-an nga maimpluwensyahan kag mapauswag ang kabuhi sang mga yara sa ila palibut.  Mga asin kag kapawa kita kun nagakabuhi kita sang nagakaego, may putli nga tagiposoon, mapainubuson, nagapakita sang kalooy, paghidait, kag nagadaug sang pagpamigos.  Gane, ginsugdan ni Jesus ang ini nga wali sang panawagan nga mapakita ang kun kis-a “wala ginahatagan sang bili nga mga kinaiya” sang Iya ginharian.

`Sa ano nga paage nga ang imo iglesia mangin asin kag kapawa sa inyo kumyunidad? Paano mangin isa ka maayo nga duug ang imo kumyunidad bangud nga ang imo iglesia may ginahimo diri?  Sa pihak nga bahin, kun kamo magseparar, ano ang kinalain nga mahimo sini sa inyo kumyunidad?`