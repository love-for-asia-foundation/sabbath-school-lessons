---
title:  Ang Manggaranon nga Tawo kag si Lazaro
date:   21/08/2019
---

Sa palaanggiran bahin sa manggaranon nga tawo kag ni Lazaro (Lucas 16:19-31), ginkomparar ni Jesus ang kabuhi sang duwa ka tawo—ang isa manggaranon, ang isa tuman ka imol.  Kun wala sing pagkabalaka gikan sa sosyodad, naandan na nga hilimoon sang mga nagakinahanglan kag may mga deperensia nga magpakitlooy sa gwa sang puluy-an sang mga manggaranon.  Ginapaabot na nga ang manggaranon mangin mainalwanon sa pagpakigbahin sang gamay nga bahin sang ila manggad agud makabulig sa nagaantus.  Apang sa sini nga estorya, ang manggaranon “wala nagakabalaka sa kinahanglanon sang nagaantus niya nga mga kauturan.”—Ellen G. White, Christ Object Lesson, p. 261.  Sa sini nga kabuhi, ang ila mga sitwasyon wala nagabag-o; apang sa kamatayon, ang ila sitwasyon nangin baliskad bangud sa paghukom sang Dios.

`Ekomparar ang Lucas 16:19-31 sa Lucas 12:12-21.  Ano ang kapareho kag kinalain sa sining duwa ka estorya, kag ano ang ila ginatudlo sa aton?`

Wala sang ebidensya sa sini nga estorya bahin sa kun bala ang ini nga mga tawo nangin manggaranon paage sa paghimo sang sayup.  Ayhan pareho sila nga nagtrabaho sing maayo, nagdumala sing mahinalongon, kag ginpakamaayo sang Dios.  Apang daw may nangin sayup sa ila pagtan-aw sa kabuhi, Dios, kwarta, kag iban pa, kag nagdol-ong ini sa ila padulongan sa walay katubtuban.

Sa paglaragway sang bantog nga imahinasyon sa panahon ni Jesus bahin sa kabuhi pagkatapos sang kamatayon, ang estorya sang manggaranon kag ni Lazaro nagatudlo nga ang aton mga pagpili sa sini nga kabuhi may epekto para sa sunod nga kabuhi.  Kun ano ang aton sabat sa mga nagakinahanglan sang aton bulig, isa ini ka paage nga mapahayag ang aton mga pagpili kag prayoridad.  Kaangay sa ginhambal ni “Abraham” sa nagaantus nga manggaranon, ang Bibleya naghatag sang sobra pa sa nagakaego nga pagtudlo agud makapili sing maayo: “Sila may Moises kag mga manalagna; papamati-a sila sa ila” (Lucas 16:29).

Si Jesus nagtudlo nga ang pagsulay sang manggad—ayhan sa pag-angkon, paghupot, ukon pagpangita sini—sarang makapalayo sa aton gikan sa Iya ginharian, makapalayo gikan sa iban kag nagadul-ong ini sa pagkamaiya-iyahon kag pagsalig sa kaugalingon.  Gintawag kita ni Jesus nga unahon sa pagpangita ang Iya ginharian kag epakigbahin sa mga yara sa aton palibot ang pagpakamaayo nga aton nabaton, elabi nagid sa mga nagakinahanglan.

`Bisan ano paman ang imo kahimtangan sa pangwarta, paano ikaw mangin mahinalongon nga indi pagpahanugutan nga ang kwarta ukon ang gugma sa kwarta makaguba sang imo panan-awan nahanungud sa kun ano ang dapat patuhuyan sang Kristohanon sa iya kabuhi?`