---
title:  Sa Isa sang Labing Kubus
date:   17/08/2019
---

### Basaha para sa Pagtoon sini nga Semana
Mateo 5:2-16, 38-48;  Roma 12:20, 21; Lucas 16:19-31;  12:13-21;  Mateo 25:31-46.

> <p>Salauluhon nga Texto</p>
> “ ‘Kag ang Hari magasabat sa ila, 'Sa pagkamatuud, 	nagasiling ako sa inyo, sa bagay nga ginhimo ninyo ini sa isa sang labing kubus 	sining akon mga utud, ginhimo ini ninyo sa akon’ ” (Mateo 25:40).

Pagkatapos makita nga si Jesus nagkabuhi nga may pagkabalaka sa iban, elabi nagid sa mga ginasakitan kag nadula, magapaabot man kita nga madamo man Sia sang mahambal nahanungud sa pagkabalaka sa iban.  May ara man gid.

Ang pagtudlo ni Jesus praktikal, nagapatuhoy sa kun ano ang kahulugan sang pagkabuhi bilang isa ka sumulunod sang Dios.  Aton makita nga si Jesus nagapangabay sa aton sa pagbuhat sang hustisya, pagkamalolo, kag pagkamaloloy-on, kaangay sa nahimo man ni Jesus sang diri pa Sia sa duta.  Kun sundon naton ang Iya ehemplo, magabulig man kita sa iban kaangay sang Iya nahimo.   

Nagpamolong man si Jesus nahanungud sa ginharian sang langit.  Sa paglaragway ni Jesus, ang ginharian sang Dios isa ka kamatuuran nga sarang kita mangin kabahin sini, bisan pa subong.  Isa ini ka paage sang kabuhi nga may lain nga sahe sang prayoridad, tinindugan, kag moralidad kun ekomparar sa makita sa dutan-on nga ginharian.  Ang pagtudlo ni Jesus naghatag sang sulundan para sa sini nga ginharian, kag ginaupdan ini sang isa ka malig-on nga pagpatuhoy kun paano kita mag-alagad sa Dios kag kun paano kita magpakig-angut sa iban.  Aton man matukiban nga ang pagserbisyo sa iban—pagkabalaka para sa ila kinahanglanon kag pagbayaw sa ila—isa ka paage nga kun sa diin sarang kita makaderikta hatag sang pagserbisyo sa Dios.  

_Ton-e ang leksyon sa sini nga semana sa paghanda para sa Inugpahuway, Agosto 24._