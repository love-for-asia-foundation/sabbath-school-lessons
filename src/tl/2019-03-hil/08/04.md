---
title:  Ang Maayo nga Samariahanon
date:   20/08/2019
---

`Basaha ang Lucas 10:25-27.  Ang mangin-alamon sa kasogoan nga namangkot kay Jesus nagpahayag sang isa ka nabug-os nga tinindugan bahin sa mando sang Daan nga Katipan para sa pagkabuhi sang kabuhi nga kahalamut-an sa Dios.  Paano nag-angut ang ining duwa ka mando?`

Kun ginapamangkot si Jesus, masami nga ang Iya sabat lain sang sa ginapaabot nga sabat sang nagapamangkot.  Bilang sabat sa pagtudlo nga yara sa Levitico 19:18 nga “higugmaa ang imo isigkatawo subong sang imo kaugalingon,” daw madamo sa mga relihiyoso nga katawhan sa Iya panahon ang nagadebate bahin sa kaundan kag limitasyon sa prinsipyo sang “isigkatawo”.  

Si Jesus may paage na para mapasangkad ang paghangup sang Iya mga sumulunod bahin sa sini nga tinaga, Sia nagpangabay nga indi lamang nga higugmaon nila ang ila isigkatawo kundi maghimo man sila sang maayo sa kada isa:  “ ‘Apang ako nagasiling sa inyo, Higugmaa ang inyo mga kaaway kag pangamuyo kamo tungud sa mga nagahingabut sa inyo, agud nga mangin-anak kamo sang inyo Amay nga yara sa langit; kay nagapasubang sia sang iya adlaw sa mga malauton kag sa mga maayo, kag nagapaulan sa mga matarong kag sa mga di-matarong’ ” (Mat. 5:44, 45).

Apang sang ang eksperto sa relihiyoso nga kasogoan nagtinguha sa pagtilaw kay Jesus, nagbalik pa sa Iya ang pamangkot: “Sin-o ang akun isigkatawo?” (Lucas 10:29).  Bilang sabat, nagsugid si Jesus sang isa ka estorya sang maayo nga Samariahanon, apang ang sabat sa pamangkot sang mangin-alamon sa kasogoan indi sa pagpahangup sang tinaga nga “isigkatawo”.  Sa baylo, si Jesus nagsiling nga—“lakat kag mangin isigkatawo sa bisan kay sin-o nga nagakinahanglan sang imo bulig” (tan-awa ang Lucas 10:36, 37).

`Basaha ang Lucas 10:30-37.  Ano ang importansia sang kinalain nga napahayag ni Jesus sa tunga sang tatlo ka karakter nga nakakita sa tawo nga yara sa kilid sang dalan nga nagkinahanglan sang ila bulig?`

Kaangay sang naandan nga yara sa pagtudlo ni Jesus, ang Iya masakit nga kritisismo napatuhoy para sa sadtong nagakabig nga relihiyoso apang gamay lang ang ginapakita nga kabalaka para sa pag-antus sang iban.  “Sa estorya sang maayo nga Samariahanon, ginlaragway ni Jesus ang kinaiya sang matuud nga relihiyon.  Ginpakita Niya nga indi lamang ini Sistema, doktrina ukon pagsolondan, kundi pagpakita sang mahigugmaon nga buhat, pagdolot sang pinakamaayo para sa iban, paage sa matood nga pagkamaayo.”—Ellen G. White, The Desire of Ages, p. 497.

Sa pagtudlo ni Jesus, nagpatuhoy Sia sa isa ka dumuloong, ang isa nga ginakabig bilang dimatinoohon sa Dios, agud mapakita kun ano ang panawagan sang Dios para sa tanan nga nagakabig nga Iya mga sumulunod.  Kaangay sa una Niya nga tagpalamati, kun magkadto kita kay Jesus kag magpamangkot kun ano ang aton himoon para makaangkon sang kabuhi nga walay katapusan, ensigida nga magatudlo Sia sa aton nga maglakat kag mangin isigkatawo sa bisan kay sin-o nga nagakinahanglan.