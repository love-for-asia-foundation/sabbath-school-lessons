---
title:  Pagdaug sang Malaut Paage sa Maayo
date:   19/08/2019
---

Kun aton talupangdon ang pagtudlo ni Jesus, mas maayo nga ebutang sa hunahuna ang katawhan nga Iya ginatumod kag ang sirkumstansya nga kun sa diin sila nagakabuhi.  Nagsugod nga nakuha ni Jesus ang pagtamud sang daku nga pundok sang kadam-an gikan sa mga duug nga kun sa diin Sia nagaministeryo (Mat. 4:25, 5:1).  Kalabanan mga simple nga tawo, nga nagakabuhi sa edalum sang pagdumala sang Roma, apang ang iban mga manugdumala nga Judio kag mga pinuno sang reihiyon.  Ang pagkabuhi sang simple nga mga tawo mabudlay.   Gamay lamang ang ila sarang mapili para sa ila kaugalingon nga kabuhi, ginpabug-atan sila sang tuman kadaku nga buwis kag ginpapas-an sang relihiyoso nga mga tradisyon.

Sa Iya pagtudlo sa sini nga katawhan, maathag nga nagakabalaka si Jesus sa pagtanyag sa ila sang pamaage nga makapangabuhi sang maayo, sa pagkabuhi nga may dignidad kag kaisog, bisan ano man ang ila sitwasyon.  Ang isa ka ehemplo sini makita sa Mateo 5:38-48.  Sa English nga pinolongan, ang ini nga pagtudlo—“itaya ang piyak nga guya,” “ehatag sa ila ang imo kunup,” kag “lakat sing sobra pa”—kilala bilang mabudlay himoon.  Apang ang ina nga paghangup nagakontra sa hinimoan kag kinaiya nga ginatudlo ni Jesus diri.

Ang sitwasyon nga ginlaragway ni Jesus mga naandan nga eksperiensia para sa kalabanan sang Iya tagpalamati.  Masami sila nga ginasakit sang “mas labaw sa ila” ukon ila agalon.  Masami sila nga nagakautangan kag ang ila mga pagkabutang ginakuha sang tag-iya kag ila ginahulaman.  Masami sila nga ginapilit para magtrabaho sang mga soldado ka Roma nga nagsakop sa ila.  Gintudloan ni Jesus ang katawhan sa pagsabat nga may integridad, trataron ang mga nagapamigos sang mas maayo pa sang sa nagakadapat para sa ila, kag paage sa paghimo sini, ginapakigbatoan nila ang pagdaugdaug sang ila pagkatawo.  Samtang ang ini nga mga manugpamigos nagagamit sang ila puder, ang mga katawhan may yara permi kahilwayan sa pagpili kun ano ang ila mangin sabat sa sini, paage sa matawhay kag mainalwanon nga pagsabat, ginapadayag nila ang kalautan sang pagpamigos kag pagkawalay hustisya nga nahimo.

`Ekomparar ang Mateo 5:38-48 sa Roma 12:20, 21.  Paano naton mapakita ang ini nga sahe sang prinsipyo sa aton kabuhi?`

`Gintingob ni Jesus ang “kasogoan kag ang manalagna”—ang tanan nga sagrado nga kasulatan nga sa masami aton ginalaragway bilang Daan nga Katipan—sa isa ka simple nga prinsipyo nga nakilala bilang Bulawanon nga Pagsolondan: “ ‘ang tanan nga butang nga buut ninyo nga himoon sang mga tawo sa inyo, himoa man ninyo sa ila’ ” (Mat. 7:12).  Sa ano nga paage subong nga makatinguha ikaw sa paghimo sa kun ano ang iya namando sa aton diri, bisan ano paman ang sitwasyon?`