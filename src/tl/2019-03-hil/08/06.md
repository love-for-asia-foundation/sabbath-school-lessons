---
title:  Sa Isa sang Labing Kubus
date:   22/08/2019
---

Ang isa pa ka sitwasyon nga ginpamangkot si Jesus kag naghatag Sia sang sabat nga lain sang sa ginpaabot sang namangkot makita sa wali nga nalista sa Mateo 24 kag 25.  Ang mga gintoton-an nagpalapit kay Jesus kag namangkot nahanungud sa paglaglag sang templo sang Jerusalem sa tion sang pagbalik ni Jesus (Mat. 24:1-3).  Ang konklusyon sang malawig nga sabat ni Jesus sa sini nga pamangkot nagpatuhoy sa pagpakaon sang ginagutom, paghatag sang mainom sa ginauhaw, pag-abiabi sa mga dumuloong, paghatag sang panapton sa mga hubo, pag-atipan sa masakiton, kag pagbisita sa mga yara sa prisohan.  Ginpasiguro Niya sila nga, “Sa bagay nga ginhimo ninyo ini—ukon nagpamalibad sa pagbulig—sa isa sang labing kubus sining akon mga utud, ginhimo ini ninyo sa akon!” (tan-awa ang Mateo 25:40, 45).

Naangut ini sa pamangkot nga nagsugod sa sini nga pagtudlo bilang sia ka imahin sang katapusan nga paghukom.  Sa bug-os nga Mateo 24, nagpahayag si Jesus sang mas derikta nga mga sabat sa pamangkot sang mga gintoton-an, naghatag Sia sang mga tanda kag mga paandam nahanungud sa kalaglagan sang Jerusalem kag sa katapusan sang tion, apang ginpabutyag Niya ang nagakadapat nga “magbantay” kag magkabuhi sing maayo para sa saad sang Iya ikaduha nga pagkari.  Sa una nga bahin sang Mateo 25, ang estorya sang mainandamon kag buangbuang nga mga ulay nagadoso sang paghanda para wala ginapaabot ukon pagpalantang sang Iya pagbalik; ang estorya sang tatlo ka ulipon nagpakilala bahin sa pagkakinahanglan sang maayo nga pagkabuhi kag pagkamabungahon samtang nagahulat; sunod sini ang paanggid bahin sa carnero kag kanding nagpatuhoy sing labi nahanungud sa buluhaton nga dapat sakoan sang mga katawhan sang Dios.

`Basaha ang Mateo 25:31-46.  Ano ang ginasugid ni Jesus sa aton diri?  Ngaa nga indi ini kaluwasan paage sa buhat?  Apang ano ang ginatudlo sang Iya mga polong diri nahanungud kun ano gid ang kahulugan nga makaangkon sang nagaluwas nga pagtoo?`

Ang tinaga ni Jesus—nga kun magserbisyo kita sa iban, ginahimo naton ini sa Iya—dapat magbag-o sang tanan naton nga pagpakigrelasyon kag pagtamud.  Hunahunaa ang pag-agda kay Jesus para sa pagkaon ukon ang pagbisita sa Iya sa ospital ukon prisohan.  Si Jesus nagsiling nga ginahimo naton ini kun ginahatag naton ina nga serbisyo sa mga katawhan nga yara sa aton kumyunidad.  Daw ano katahum nga kahigayunan ang nahatag sa aton tungud sa sini nga paage!

`Basaha nga may pagpangamuyo kun ano ginpamolong ni Jesus sa sini nga mga bersikulo.  Paano naton hangpon ang ediya nga ginkaangay Niya ang Iya kaugalingon sa mga ginagutum, hubo, kag nabilanggo?  Ano nga katungdanan ang nahatag sini sa aton kag paano kita magkabuhi?`