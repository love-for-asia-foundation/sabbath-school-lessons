---
title:  Ezequiel
date:   31/07/2019
---

Kun mamangkot kita sa isa ka grupo sang mga Kristohanon nahanungud sa “sala sang sodoma,” posible nga madamo ang magasabat nga pagpakighilawas kag iban pa nga sahe sang kalautan.  Ang Genesis 19:1-13 naglaragway sang isa ka balatianon kag malaut nga sosyodad nga takus na para laglagon. 

Ang makagalanyat kay ang sabat sobra pa ka komplikado sang sa kaangay sina.  Talupangda ang paglaragway ni Ezequiel:  “ ‘Yari karon, amo ini ang kalautan sang Sodoma nga imo utud: ang bugal, pagkapuno sang kalan-on, kag mauswagon nga pagkatawhay nga yara sa iya kag sa iya mga anak nga babayi, apang wala sia magpabaskug sang kamut sa makalolooy kag sang nawad-an’ ” (Ezeq. 16:49).  Bisan pa maathag nga ang Ginoo wala nagpatumbaya sa mga kalautan nga nakita sa syudad, ang ginpatuhuyan ni Ezequiel amo ang pagkawalay hustisya sa ekonomiya kag kakulang sa pagkabalaka para sa sadtong nagakinahanglan.

Posible bala nga sa mata sang Dios, ang ini nga sala bahin sa ekonomiya pareho man kalain sa pagpakighilawas?

Sa iya pag-abot pagkatapos sa panahon ni Amos, Miquias, kag Isaias, ang nahauna nga mga tagna ni Ezequiel pareho sa nasulat nga paandam bahin sa magaabot nga kalaglagan.  Apang, pagkatapos sang pagsakop sang Babilonia sa Jerusalem kag ang iya katawhan nabihag, ang ginpatuhuyan ni Ezequiel nasaylo sing lubus sa mga saad sang Dios bahin sa pagpasag-uli.

`Basaha ang Ezequiel 34:2-4, 7-16.  Ekomparar ang pagbanabana sang Dios sa kurap nga mga pangulo sang Israel sa Iya kaugalingon nga pagkamanugpahalab.  Paano nangin baliskad ang ila pagtratar sa maluya nga “karnero” sa Iya pamaage?`

Bisan pa nangin amo sina sila kalain, nga sarang makomparar sa Sodoma, ang Dios nagalambot gyapon sa ila upod ang paglaum nga mapasikway sila gikan sa ila kalautan.  Sa pagbag-o nga plano sang Dios para sa Iya katawhan, magabalik sila sa ila duta, egapasag-uli ang Jerusalem, kag ang templo pagatukuron liwat.  Ang mga piesta nga nahatag sang Dios masaulog na liwat kag ang duta pagatungaon sing alalangay sa mga katawhan bilang ila panublion (tan-awa ang Ezeq. 47:13-48:29).  Daw nangin maathag nga ang tuyo sang Dios amo nga ang Iya plano para sa Iya katawhan, nga una nahatag kay Moises kag sa katawhan sang Israel pagkatapos sang pagluwas sa ila gikan sa Egipto, magasugod liwat paage sa pagpabalik sang Iya katawhan gikan sa pagkaulipon.  Nagalakip ini nga kabalaka sa mga maluya nga myembro sang sosyodad, subong man yadtong ginakabig nga dumuloong.

`Daw ano ka importante ini sa imo nga ang aton Dios isa ka Dios nga nagatanyag sang ikaduha nga kahigayunan—kag sobra pa—bisan pa sa Iya katawhan nga nagpakasala pagkatapos makaangkon sang tyansa nga makahimo sang maayo nga disisyon?`