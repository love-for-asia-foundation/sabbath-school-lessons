---
title:  Isaias
date:   01/08/2019
---

`Basaha ang Isaias 1:15-23;  3:13-15;  kag 5:7, 8.  Paano nimo malaragway ang reaksyon sang manalagna sa kun ano ang iya naobserbahan sa sosyodad nga yara sa iya palibot?`

Ang pangbukas nga wali ni Isaias—nga yara sa una nga lima ka kapitulo—isa ka mixkla sang malala nga kritisismo bahin sa nadangtan nga sahe sang sosyodad sang katawhan sang Dios, mga paandam sang magaabot nga paghukom bilang resulta sang ila pagsikway sa Dios kag padayon nga pagpakasala, kag nagtanyag sang paglaum kun magbalik ang katawhan sa Dios kag bag-ohon ang ila kabuhi kag sosyodad.  Apang posible nga ang pinakakusog nga emosyon nga naghalin sa iya mga polong amo ang pagbatyag sang tuman nga kasubo.  Base sa iya paghangup kun sin-o ang Dios kag kun ano ang Iya luyag sa Iya katawhan, ang manalagna nagkasubo sa kun ano ang nadula, ang indi maisip nga ginapatumbayaan nga katawhan nga ginasakitan, kag ang paghukom nga magaabot sa ila pungsud.  

Ginpadayun ni Isaias ang ini nga ehemplo sa iya ministeryo sa pagpanangna.  Ginapangabay niya ang katawhan nga dumdumon ang kun ano nga nahimo sang Dios sa ila.  Gintanyag man niya sa sini nga katawhan ang paglaum bahin sa kun ano ang gusto nga himoon sang Dios para sa ila sa palaabuton.  Gane, dapat nila pangitaon ang Ginoo subong, bangud nga ang nabag-o nga pagpakigrelasyon sa Iya ginaupdan sang paghinulsul sa ila ginahimo nga kasal-anan kag pagbag-o sang ila pagtratar sa iban.

Sa kapitulo 58 kag 59, ginbalikan ni Isaias ang kabalaka para sa hustisya.  Ginlaragway niya liwat ang isa ka sosyodad nga kun sa diin “ang katarungan ginapaisul, kag ang pagkamatarung nagatindug sa malayo; kay ang kamatooran napukan sa dalan, kag ang pagkatadlong indi makasulud” (Isa. 59:14).  Apang iya man ginpasiguro nga nahibaloan ini sang Dios kag pagaluwason Niya ang Iya katawhan—ang “ ‘Manunubos magaabut’ ” (isa. 59:20).

Sa bug-os nga libro ni Isaias, ang importante nga bahin sang pagtamud sang manalagna yara sa pagbantala bahin sa pag-abut sang Mesias, ang isa nga magapabalik sa ulihi sang pagdumala sang Dios sa duta kag magadala sang hustisya, kalooy, pag-ayo, kag pagpasag-uli sa Iya.  

`Basaha ang Isaias 9:6, 7;  11:1-5;  42:1-7; kag 53:4-6.  Paano ang ini nga mga tagna nag-uyon sa imo paghangup bahin sa kabuhi, ministeryo, kag kamatayon ni Jesus?  Ano ang ginasugid sang sini nga mga tagna nahanungud sa katuyuan sang Iya pag-abut sa sini nga kalibutan?`