---
title:  Ang Sulitsulit nga Panawagan para sa Hustisya
date:   28/07/2019
---

Sa pihak sang maathag kag detalyado nga plano sang Dios para sa pungsud sang Israel, ang ini nga katawhan tumalagsahon nga nagkabuhi sa plano sang Dios para sa ila.  Indi pa madamo nga henerasyon ang naglabay pagkatpos sang ila pagpundar sa duta, nagpamolong sila kay Samuel nga propeta kag hukom agud hatagan sila sang isa ka hari nga magdumala sang ila pungsud, “ ‘kaangay sang tanan nga pungsud’ ” (1 Sam. 8:5).

`Basaha ang 1 Samuel 8:10-18.  Ano ang paandam ni Samuel sa katawhan bilang sabat sa ila pangabay nga mahatagan sang hari?`

Nahibaloan ni Samuel nga isa ini ka tikang nga mangin pareho man sila sa iban nga mga pungsud.  Bisan pa nga nalaygayan ni Samuel ang una nga hari nga si Saul, wala na nagdugay kag ang iya gintagna natuman.  Bisan pa sa kauswagan sang ginharian sang Israel, si David kag Solomon wala nakalikaw sa mga pagsulay, kurapsyon, kag pag-aboso sang ila gahum.

Sa bug-os nga pagdumala sang mga hari sang Israel kag Juda, ang isa sa mga sabat sang Dios amo ang pagpadala sang mga manalagna agud magpamolong sang Iya kabubut-on kag magpadumdum sa mga pangulo sang Israel kag katawhan bahin sa nahatag sang Dios sa ila nga responsibilidad para sa mga napatumbayaan nga myembro sang ila sosyodad.

Sa kasulatan sang mga Manalagna nga Hebreo, makita naton ang nagapadayun kag sulitsulit nga panawagan agud magkabuhi nga matarung kag maghimo sang hustisya sa sosyodad.  Paage pagsaway sang pagkadimatinoohon sang Israel kag sang mga pangulo sini, ang mga manalagna nangin permamente nga tingug sang mga indi makatingug, elabi nagid yadtong nagakasakitan bangud sa indi pagsunod sang Israel sa Kabubut-on sang Dios.

Sa iya pagpamalandong sa handum sang mga manalagna sa Daan nga Katipan, si Abraham Joshua Heschel nagkomento bahin sa ila panawagan para sa hustisya:  “Ang mga butang nga nagpadismaya sa mga manalagna nagakatabo karon sa bug-os nga kalibutan…. Ang ila kaugot sa pagkawalay hustisya sarang makatandug aton.  Kita mismo padayun nga nagasaksi sa binuhatan nga walay hustisya, pagka hipokrito, kabutigan, kaakig, kasulub-an, apang daw wala lang ini nag-apekto sa aton.  Para sa mga manalagna, bisan pa ang isa ka gamay nga walay hustisya ginakabig bilang daku nga bagay.”—The Prophets (New York: Jewish Publication Society of America, 1962), pp. 3, 4. 

Ang ginatanyag sa aton sang sini nga mga manalagna amo ang panan-awan kun ano ang yara sa tagiposoon kag paminsaron sang Dios.  Paage sa pagpamolong sa baylo sang Dios, makabulig sila sa aton nga makita ang pagkawalay hustisya kag pag-antus sa aton kalibutan.  Apang ang ini nga handum ginapaabot man nga pagahimoon, nga buhaton ini upod sa Dios agud mapaumpaw kag mabuligan ang ginapigos kag nagakasubo sa aton palibut.

`Paano nga kun kis-a mangin kaangay kita sa “iban nga pungsud” sa pamaage nga posible makahalit sa aton kag sa iban?`