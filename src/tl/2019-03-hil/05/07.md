---
title:  Dugang nga Pagtoon
date:   02/08/2019
---

Basaha ang sinulatan ni Ellen G. White nga, “The Assyrian Captivity,” pp. 279-292;  “The Call of Isaiah,” pp. 303-310, sa Prophets and Kings.

“Sa nagakatabo nga pagpamigos, nagalapnag nga pagkawalay hustisya, indi kinaandan nga pagpadayaw kag pagpatuyang, makahuluya nga kasadyahan kag pagpahubog, pagpakighilawas kag imoralidad sa ila kapanahonan, ang mga manalagna nagbayaw sang ila tingug sa pagpamatok; apang wala nagmadinalag-on ang ila pagprotesta kag pagkondenar sang sala.”-Ellen G. White, Prophets and Kings, p. 282.

Para kay Isaias, “ang talan-awon makadiskoryo kun tolokon ang kondisyon sang katawhan.  Sa ila handum nga makaangkon sang mga pagkabutang, balay kag kadutaan….ang hustisya ginatiko, kag wala sing kalooy nga ginapakita sa mga imol….Bisan pa ang nagapatuman sang hustisya, nga ang ila katungdanan amo ang pagpangapin sa makalolooy, nagpabungol-bungol sa singgit sang mga imol kag nagakinahanglan, mga balo kag mga ilo….

“Sa atubangan sang sina nga kondisyon indi makakilibot nga sa tion sang katapusan nga paghari ni Uzias, sang gintawag si Isaias nga magdala sa Juda sang mensahe sang Dios bahin sa pagpaandam kag pagsaway, napunaw sia sa sina nga responsibilidad.  Nakahibalo gid sia nga makaatubang sia sang matig-a nga pagpamatuk.”—Pahina 306, 307.

“Ang ining maathag nga pagpabutyag sang mga manalagna…dapat batonon naton bilang tingug sang Dios sa tagsa ka tawo.  Indi kita dapat mag-untat sa pagpakita sang kalooy, kristohanon nga pagkabalaka kag konsiderasyon para sa ginabudlayan kag ginapigos.”—Pahina 327.

**Mga Palamangkutanon nga Paga-diskusyunan**

`1.	Masami nga ginahangup naton ang tuyo sang tagna bilang nagapahayag sang palaabuton.  Paano ang pagkilala bahin sa pagpatuhoy sang mga manalagna sa Daan nga katipan sa kalibutan nga kun sa diin sila nagpuyo makabag-o sang imo panan-awan sa katungdanan sang isa ka manalagna?`

`2.	Ang kabuhi kag mensahe sang mga manalagna nagapakita kun daw ano kabudlay kag delikado ang pagtindug sa kamatuuran.  Ano sa banta mo ang rason ngaa ginhimo nila ang kun ano nga ila nahimo kag napamolong?` 

`3.	Sa mga kasulatan sang mga manalagna, daw nagabulosbulos ang Dios sa tunga sang kaakig kag pagpakita sang madalum nga kabalaka para sa Iya katawhan.  Paano nimo maangut ang ining duwa ka aspeto sang karakter sang Dios?`

**Kabug-osan**:  Ang mga manalagna sa Daan nga Katipan mabinatyagon kag masami nga maakigon kag nagakasakitan nga manugpangapin sa pamaage kag kabubut-on sang Dios para sa Iya katawhan.  Sa pagpamalandong sa ginpahayag nga kabalaka mismo sang Dios, ang ini nga handum gina-updan sang isa ka malig-on nga pagpatuhoy sa hustisya para sa imol kag ginapigos.  Ang panawagan sang manalagna nga magbalik sa Dios ginalakipan sang pagpa-untat sa pagkawalay hustisya, isa ka butang nga nasaad man nga himoon sang Dios sa Iya handum para sa maayo nga palaabuton sang Iya katawhan.