---
title:  Amos
date:   29/07/2019
---

> <p></p>
> “ ‘Indi ako manalagna, ukon anak ako sang manalagna; kondi manugbantay ako sang kahayupan, kag manugtatap sang sicomoro, kag ginkuha ako sang Ginoo sa pagsonod sang panong, kag nagsiling sa akon ang Ginoo, 'Lakat, tagna sa akon katawohan nga Israel’ ” (Amos 7:14, 15).

Bukas si Amos sa pagbaton nga indi sia kwalipikado nga mangin manalagna, apang samtang ginapahayag niya ang iya mensahe sa mga Israelinhon, nagpakita sia sang maathag nga ikasarang agud mabuyok ang iya tagpalamate sa kun ano nga gusto niya esigud sa ila.

Nagsugod sia sa isa bantog nga sinulatan, iya ginlista ang mga pungsud sa palibot—Siria, Pilistia, Feonicia, Edom, Amon, kag Moab—kag gindetalye ang ila nahimo nga kremin, kaakig, kag pagpamatay nga bangud sini ang Dios magasilot sa ila (tan-awa ang Amos 1:3-2:3).  Mahapos paminsaron nga ang mga Israelinhon magapalakpak sa sini nga pagkondenar sa ila mga kaaway, elabi nagid nga madamo sa mga krimen sang sini nga mga pungsud ang napatuhoy batok sa mga Israelinhon mismo.

Pagkatapos sini nagsaylo naman si Amos sa malapitlapit gamay sa iya ginaestaran, nga nagapahayag bahin sa paghukom sang Dios batok sa katawhan sang Juda, ang kaingod sang Israel sa sur nga nangin separado na nga ginharian.  Sa iya pagpamolong sa baylo sang Dios, gintumod ni Amos ang ila pagsikway sa Dios, ang paglapas nila sa Iya mga mando, kag ang silot nga magaabot sa ila (Amos 2:4, 5).  Sa liwat, makapaminsar kita nga ang katawhan naman sa norte nga ginharian nagapalakpak samtang si Amos nagtumod sa sayup nga ginahimo sadtong yara sa palibot nila.

Apang si Amos nagliso naman sa iya tagpalamati.  Ang iban nga bahin sang libro nagpatuhoy sa kalautan sang Israel, pagsimba sa diosdios, pagkawalay hustisya, kag sulitsulit nga kapakyasan sa mata sang Dios.

`Basaha ang Amos 3:9-11;  4:1, 2;  5:10-15;  kag 8:4-6.  Ano nga mga sala ang iya ginapaandaman?`

Bisan pa nga si Amos tuman ka prangka sa iya pinolongan kag ang iya mga paandam nagahukom, ang iya mensahe napun-an sang pagpangabay nga magbalik sa ila Dios.  Nagalakip ini sa pagbag-o sang ila pagpakita sang hustisya kag kabalaka para sa mga imol sa tunga nila:  “Apang pabulhoga ang katarungan subong sang mga tubig, kag ang pagkamatarung subong sang mabaskug nga kasulgan!” (Amos 5:24).  Ang pipila ka katapusan nga mga bersikulo sang tagna sa Amos nagapatuhoy sa palaabuton nga pagpasag-uli para sa katawhan sang Dios (Amos 9:11-15):  “Sa takna sang ila tuman nga pagtalikod sa pagtoo kag daku nga pagkinahanglan, ang mensahe sang Dios sa ila isa ka pagpasaylo kag paglaum.”—Ellen G. White, Prophets and Kings, p. 283.

`May yara bala tinion nga dapat kita mangin handa sa paghambal sang masakit agud matadlong ang sayup? Paano naton mahibal-an kun san-o ini mangin nagakaego?`