---
title:  Miquias
date:   30/07/2019
---

`“Napahayag niya sa imo, O tawo, ang maayo; kag ano bala ang ginakinahanglan sa imo sang Ginoo kondi ang paghimo sing matarung, kag ang paghigugma sang kalolo, kag ang paglakat sing mapainubuson upud sa imo Dios?” (Miq. 6:8).  Ano ang mga paage subong nga imo makabuhi ang ini nga mga polong?`

Ang Miquias 6:8 posible nga isa sa pinakakilala nga texto sa Kasulatan.  Apang, kaangay man sa madamo nga mga bersikulo nga aton ginahimo slogan ukon “poster,” posible nga indi daku ang aton nahibaloan sa bahin sa kaundan sang sina nga bersikulo.

`Basaha ang Miquias 2:8-11 kag 3:8-12.  Ano ang ginahimo sang katawhan nga ginkondenar ni Miquias?`

Ang pagdumala ni Ahas bilang hari sa Juda nagdolot sa katawhan sang Dios nga magnubo ang kasaysayan kag espiritwalidad sang ila pungsud.  Ang pagsimba sa diosdios kag nagkalainlain nga mga kalautan nagadugang.  Subong man, pareho sa gintalupangud sang iban nga mga manalagna, ang mga imol padayon nga ginagamit kag ginadaugdaug.  

Si Miquias amo ang manalagna nga nagapahayag sang paghukom kun ekomparar sa iya mga kaupdanan.  Kalabanan sang iya una nga tatlo ka kapitulo nagapabutyag sang kaakig kag kasubo sang Dios sa kalautan nga ginahimo sang Iya katawhan, subong man sang kalaglagan nga magaabot sa ila.

Apang wala ginpatumbayaan sang Dios ang Iya katawhan.  Bisan pa ang makusug kag masakit nga mensahe sang mga manalagna nagapakita sa padayun nga kabalaka sang Dios sa Iya katawhan.  Ginhatagan Niya sila sang mga paandam tungud sang Iya gugma kag kabalaka sa ila.  Nagahandum Sia nga patawaron kag egapasag-uli sila.  Indi Sia magpabilin nga nagakaakig sa walay katubtuban (tan-awa ang Miq. 7:18-20).

Ang kaangay sina amo ang kaundan sang bantog nga “pormula”—maghimo sang matarung, maghigugma sang kalolo, maglakat nga mapainubuson.  Daw simple lang ini pamatian, apang ang pagkabuhi sini sa praktikal nga pamaage tuman ka budlay, elabi nagid kun ang paghimo sini daw wala naandan sa palibot sang imo ginapuy-an.  Kun ang iban nagaangkon sang kaayohan gikan sa pagkawalay hustisya, nagayaguta sang kalolo kag mga bugalon, ang paghimo sang matarung, paghigugma sang kalolo, kag paglakat nga mapainubuson nagakinahanglan sang kaisog kag pagkamalig-on.  Apang, wala naton ginahimo ini nga isahanon; kun magbuhat kita sini, nagalakat kita upod sa aton Dios.

`Ano ang kaangtanan sa tunga sang paghimo sang matarung, paghigugma sang kalolo, kag paglakat sing mapainubuson sa atubangan sang Dios?`