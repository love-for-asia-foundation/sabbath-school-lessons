---
title:  Ang Tingug sang mga Wala Nagatingug
date:   19/09/2019
---

Nagsulat si Solomon nga may yara “tion sa paghipus, kag tion sa pagpamolong” (Manug. 3:7).  Ensakto gid sia, kag ang pagpangita sini indi mahapos para sa bisan sin-o sa aton.  Apang, kun bahin sa pagpamolong para sa ginapigos kag mangin tingug para sa wala nagatingug kag pagtinguha nga madaug sang maayo ang kalautan, posible bala nga bilang isa ka iglesia nangin yara kita sa tuman nga paghipos nga ang aton tingug dapat kuntane mabatian?

Ang mga kristohanon masami nga nagaestorya nga sila mga kamut kag tiil ni Jesus, sa ila pagpatuhoy bahin sa panawagan para sa praktikal nga pagserbisyo sa iban kaangay sa ginmando ni Jesus nga aton himoon.  Apang sa katungdanan nga natagna sa Bibleya, ang una nga panawagan sang Dios amo nga ang mga kalalakin-an kag kababainhan mangin Iya tingug—kag magapamolong sa baylo Niya, subong man magapamolong para sa gusto pangapinan sang Dios (Sal. 146:6-10).

`Basaha ang Isaias 58:1-10.  Bisan pa may napatuhuyan nga pat-ud nga kapanahonan, duug kag sitwasyon, ano ang masiling sang sini nga mensahe sa aton subong nga yara sa lain naman nga panahon, duug, kag sitwasyon?  Ano kadaku ang nabag-o sa tunga sang tion nga ginsulat ini ni Isaias kag sa aton panahon subong?`

Ang panawagan sang manalagna para sa hustisya indi para sa kabantugan.  Kundi nahikot bangud sang ila katungdanan gikan sa Dios, paghangup bahin sa handum sang Dios para sa hustisya, pagkalooy sa makasusubo nga sitwasyon sang mga imol kag ginapigos, kag pagpangita kun ano ang maayo para sa ila sosyodad, ang ini nga mga manalagna nangin tingug para sa mga wala sing tingug sa ila kapanahonan kag duug, sa pihak sang pagpamatuk, kabudlayan, kag peligro (tan-awa ang 1 Ped. 3:17).

Base sa aton paghangup sang maayong balita kag sa panawagan nga mapahayag si Jesus sa kalibutan, ang Seventh-day Adventist may yara man sang madamo nga mga maayong butang nga sarang matanyag bahin sa pag-atubang sa mga kalautan sa kalibutan.

Kaangay sini: “Ang mga Seventh-day Adventist nagapati nga ang binuhatan para mapahaganhagan ang kapigadohon kag ang upod sini nga pagkawalay hustisya mga importante nga bahin sang kristohanon nga responsibilidad.  Ang Bibleya maathag nga nagpahayag sang pinasahe nga pagtamud sang Dios sa mga imol kag sang Iya ginapaabot kun paano ang Iya mga sumulunod magtratar sa mga indi makasarang sa pag-atipan sang ila kaugalingon.  Ang tanan nga tawo nagadala sang imahin sang Dios kag mga umalambit sang Iya pagpakamaayo (Lucas 6:20).  Paage sa pagbulig sa mga imol ginasunod nato nang ehemplo kag pagtudlo ni Jesus (Mateo 25:35, 36).  Bilang isa ka espirituhanon nga kumyunidad ang Seventh-day Adventist nagadoso sang hustisya para sa mga imol kag ‘nagapamolong para sa indi makahambal para sa ila kaugalingon’ (Hulubaton 31:8) kag nagapamatok sa ‘nagakuha sang kinamatarung sang mga imol’ (Isaias 10:2).  Nagapakigbahin kita upod sa Dios nga ‘nagapasiguro sang hustisya para sa mga imol.’ (Salmo 140:12).” Seventh-day Adventist Official Statement on Global Poverty, June 24, 2010.