---
title:  Mga Prayoridad sang Ginharian
date:   15/09/2019
---

Maathag sa mga pagtudlo ni Jesus kag sa manunulat sang Bag-o nga Katipan nga ang mga nagpili sa pagkabuhi bilang myembro sang ginharian sang Dios magakabuhi paage sa lain nga sahe sang mga kinaiya kag prayoridad sang sa yara sa kalibutan.

`Basaha ang Mateo 6:25-33.  Ano nga pasalig ang nahatag sa aton sa sini nga mga bersikulo, kag paano makaapekto sa aton prayoridad ang ini nga mga pasalig?`

Nagtudlo si Jesus nga ang “kabuhi labaw sang sa pagkaon, kag ang lawas sang sa panapton” (Mat. 6:25).  Matuud nga importante ang ini nga mga butang, apang talupangdon naton sila sa kapawa sang ginharian sang Dios, kun sayoron dapat naton unahon ang aton kabuhi sa praktikal nga pamaage.  Kun ginakilala naton ang panawagan sa bug-os nga Bibleya bahin sa pagkabalaka kag pagbulig sa iban, ang ini nga panawagan nangin isa man sa aton mga prayoridad samtang kita nagatinguha sa pagsunod sang tikang ni Jesus.  Ang ini nga panawagan dapat makabulig sa aton nga magpatuhoy sing labi sa iban sang sa aton kaugalingon.

Ang ining lain nga sahe sang prayoridad nagabag-o man sang aton relasyon sa sadtong labaw sang sa aton kag sa mga ginapigos.  Bisan pa nga ang Bibleya nagatudlo sa mga kristohanon nga tahoron kag tumanon ang ila gobyerno sa nagakaego nga sitwasyon (tan-awa ang Roma 13:1-7), apang may yara man tinion nga kun sa diin dapat naton dumdumon ang mga polong ni Pedro nga nagasiling: “ ‘Kami kinahanglan magtuman sa Dios sang sa mga tawo!’ ” (Bin. 5:29).  Nabalanse ni Jesus ang ining duwa ka prinsipyo paage sa Iya sabat sa mga nagtinguha nga masiod Sia sa ila pamangkot: “ ‘ihatag kay Cesar ang mga butang nga iya ni Cesar, kag sa Dios ang mga butang nga iya sang Dios’ ” (Mateo 22:21).

Yadtong mga yara sa posisyon masami nga nagagamit sang pagpamahug ukon pagpwersa para mapabilin sila sa sina nga posisyon, sa gobyerno man ukon sa bisan ano.  Kaangay sa aton nakita sa kabuhi ni Jesus, ang pagkamatinoohon wala permi nagapauyon sa kalautan.  Halimbawa, sa iya pagpatuhoy bahin sa pagpang-ulipon sa Ameika si Ellen G. White nagsulat sini:  “Kun ang kasogoan sang tawo magkontra sa polong kag kasogoan sang Dios, dapat naton tumanon ang iya sang Dios, bisan ano paman ang madolot sina.  Ang kasogoan sang duta nagapasunod sa aton nga dal-on ang ulipon sa iya agalon, indi kita magtuman sini; kag dapat naton batonon ang resulta sang pagsupak sa sini nga kasogoan.  Ang ulipon wala ginapanag-iyahan sang bisan sin-o nga tawo.  Ang Dios amo ang iya matuud nga agalon, kag wala sang kinamatarung ang tawo nga kuhaon ang tinuga sang Dios, kag angkonon bilang iya ginapanag-iyahan.”—Testimonies for the Church, vol 1, pp. 2011, 202.

`Ano bala ang talaksan sa tunga sang pagtuman sa mga otoridad kag pag-apin sa posible nga mga biktima sang nagapamigos nga otoridad?`