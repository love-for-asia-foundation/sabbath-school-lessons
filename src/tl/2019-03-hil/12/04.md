---
title:  Pagkamahinatagon
date:   17/09/2019
---

“Ang Dios nagahigugma sa manughatag nga malipayon” (2 Cor. 9:7), kag ang mainalwanon nga paghatag isa ka importante nga aspeto sang kristohanon nga kabuhi.  Samtang nga ginatamdan naton ang Bibleya bahin sa aton paghatag kag prayoridad sa pangwarta, ang pagkamahinatagon mas labaw pa sang sa pagduhol lang sang kwarta bisan ano pa ini ka kinahanglanon.

Sa baylo, ang pagkamahinatagon isa sa pinakadaku nga kinaiya sang Kabuhi kag isa ka importante nga kinaugali “sang mga nagakahadluk sa Dios,” nga namitlang sang madamo nga beses sa Salmo 112: “Magaabot ang kaayohan sa sadtong mahinatagon kag mainalwanon nga nagapahulam, nga nagahimo sang ila buluhaton nga may hustisya” (Salmo 112:5, NIV).

`Ano ang ginatudlo sang masunod nga mga texto nahanungud sang pagkamahinatagon sa mga nagakinahanglan?  Lev. 25:35-37,  Sal. 119:36,  2 Cor. 8:12-15,  1 Juan 3:16-18,  1 Tim. 6:17-19.`

Sa iya mga sinulatan sa Bag-o nga Katipan, masami nga ginapatuhuyan ni Pablo ang pagkamahinatagon sang Dios—nga napabutyag sing bug-os paage sa paghatag ni Jesus sang Iya kabuhi para sa aton—bilang amo ang ginahlinan sang kristohanon nga paglaum.  Bilang resulta, ang Iya kamatayon para sa aton amo man ang nagabuyok para sa aton pagkabuhi nga mahinatagon sa iban:  “Nagapangamuyo ako nga ang imo paghiusa sa amon sa pagtoo mangin epektibo sa pagdugang sang imo paghangup sa tagsa ka maayong butang nga aton ginapakigbahinan para kay Cristo” (Fil. 1:6 NIV).

Ang pagkamahinatagon isa ka pagtamud sa kabuhi nga masangkad, hayag kag sarang makaplagan.  Ang aton tagsa ka kabuhi, sosyodad, kag kultura nagabuyok sa aton nga magpatuhoy sa aton kaugalingon, agud huptan ang tanan nga aton masarangan para sa aton kaugalingon.  Kag ang kamatuuran, para sa kalabanan sa aton ang masami nga ginahunahuna amo ang para sa kaugalingon, kag kaugalingon lang permi.

Kun matuud ini, ang aton pagtoo amo ang makabuyok sa aton nga magdumili sa kaugalingon kag magkabuhi para sa iban.  Ang aton pagtoo makabulig sa aton nga matolok ang kalibutan kag ang katawhan sa sini kaangay sa pagtolok sang Dios sa ila, sa ila kaayohan kag sa ila kabudlayan, kag nagatulod ini sa aton nga buligan ang nagakinahanglan sa aton bug-os nga masarangan.

Ang pagkamahinatagon ginapasidunggan sang mga nagatipon sang pundo kag organisasyon nga nagapangbulig sa iban.  Ang ina nga pagkamahinatagon isa ka praktikal.  Apang ang donasyon indi siling nga nagapakita sang mahinatagon nga kabuhi (tan-awa ang Mar. 12:41-44).  Ang mahinatagon nga pagkabuhi mas labaw pa kag mas bilidhon sang sa bisan ano nga donasyon.  Dapat kita magpakita sang pagkamahinatagon nga espiritu sa tanan naton nga ginahimo.  Para sa kalabanan, ang pagkamahinatagon indi nga natural lang; isa ini ka bugay nga dapat naton mapabutyag sa aton kabuhi, bisan pa sang aton makasasala kag maiya-iyahon nga pagkatawo.

`Wala labot sa paghatag sang kwarta, ano pa ang iban nga paage nga mapakita naton ang mahinatagon nga espiritu?`