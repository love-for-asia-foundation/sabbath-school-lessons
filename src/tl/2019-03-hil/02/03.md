---
title:  Ang Napulo ka Sogo
date:   08/07/2019
---

`Basaha ang Mateo 22:37-40, sunod ang Exod. 20:1-17. Paano ang pagtingob ni Jesus sang kasogoan makabulig sa imo paghangup sam-tang imo ginabasa ang kada isa sang Napulo ka Sogo?`

Ang Napulo ka Sogo mabasa kaangay sang isa ka konstitusyon. Pagkatapos sang isa ka malip-ot nga panugod nga nagpahayag sa basihanan nga kun sa diin nahimo ang ini nga mga tinaga – sa sini nga sitwasyon amo ini ang kamatuuran bahin sa pagluwas sang Dios sa Iya katawhan – ang dokumento naglista sang importante nga mga prinsipyo nga kun sa diin napundar ang ini nga pungsud. May yara napat-ud nga mga mando nahanungud kun paano ang katawhan makapakita sang ila gugma para sa Dios kag gugma sa isa kag isa. Indi na katin-galahan kun ngaa may madamo nga mga pungsud nga may kasaysayan sang kristyanismo ang nagbase sang ila mga kasogoan gikan sa sini nga mga prinsipyo.

Bisan pa nga madamo sa sini nga mga tinaga ang malip-ot lang, indi naton dapat mapanubo ang kasangkaron sang epekto sini kag ang pagkabug-os ang Napulo ka Sogo bilang kasogoan sang ka-buhi. Para sa ehemplo, ang ikaanum nga sogo – “’dili ka magpatay’” (exod. 20:13) – nagahil-ob kag nagalakip sang “tanan nga binuha-tan nga walay hustisya nga napanubo sang kabuhi” subong man “ang maiya-iyahon nga pagsikway sa pagkabalaka para sa nagakinahanglan ukon nagaantus.” – Patriarchs and Prophets, p. 308. Subong man, ang sogo batok sa pagpangawat (Exod. 20:15) nagakondenar sang “pag-ulipon, kag nagadumili sang paisog nga pagpangangkon.” “Nagapatu-man ini sang ensakto nga pagbayad sang utang ukon sweldo,” subong man nagadumili sang “tagsa ka pagtinguha nga makabentaha sa isa ka tawo bangud sang iya pagka-ignorante, pagkamaluya, ukon indi maayo nga sitwasyon.” – Patriarchs and Prophets, p. 309.

Mahapos magsiling sa aton kaugalingon nga indi kita malain nga tawo. Halimbawa, kun indi kita ang nagahimo sang pagpatay ukon pagpangawat, daw kaangay nga maayo lang ang aton ginahimo. Apang sang nagpamolong si Jesus nahanungud sa kasogoan, ginpaathag Niya nga ang kasogoan indi matuman paage lang sa indi paghimo sang pipila ka napat-ud nga mga binuhatan. Sa baylo, gikan palang sa aton paminsaron, sa nagabuyok sa aton, kag bisan ang indi paghimo sang mga butang nga aton nahibaloan nga dapat himoon sarang makalapas sa sogo sang Dios (tan-awa ang Mat. 5:21-30).

Gane, hunahunaa ang isa ka sosyodad nga kun sa diin ang kada isa sa Napulo ka Sogo ginasunod sing ensakto kag ginakabuhi. Mangin isa ini ka malipayon kag nagatin-ad nga sosyodad nga kun sa diin ang kada isa nagapakita sang ila gugma para sa Dios paage sa pagpalangga kag pagkabalaka sa isa kag isa.

`Ngaa nga may posibilidad nga mabasa naton ang Napulo ka Sogo sing “hapaw lang,” nga sa masami wala naton ginatalupangud ang mas masangkad nga aplikasyon sang sining importante nga mga prinsipyo sa aton kabuhi? Ngaa nga ang hapaw nga pagbasa mas ma-hapos nga himoon?`