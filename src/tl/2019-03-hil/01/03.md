---
title:  Isa ka Kompleto nga Kalibutan
date:   01/07/2019
---

Mahapos ang pagbatyag sang kahidlaw sa Eden. May yara butang sa malip-ot nga paglaragway sang Harden nga natuga sang Dios bilang puluy-an ni Adan kag Eva nga nagapatalupangod sang paghandum sa aton mga tagiposoon. Indi man naton mahangpan sing sibo kun daw kaangay gid sa ano ang ina nga kalibutan, apang aton mabatyagan nga gusto naton maeksperiensyahan ini.

Daw kaangay  nga ang pagka-puno kag pagkakompleto isa man ka butang nga nabatyagan sang Dios: “Kag nakita sang Dios ang tagsa ka butang nga nahimo niya, kag yari karon, tama gid kaayo (Gen. 1:31). Nagtuga ang Dios sang butang nga matahum kag ma-puslanon. Tuman yadto katahum sa iya desinyo, sa porma kag praktikalidad. Maanyag ini nga may kabuhi kag kolor, apang napun-an man sang tagsa ka butang nga kinahanglanon para magpadayun ang kabuhi. Indi katingalahan nga ang Dios nagpamolong nga ang ini nga kalibutan nga Iya nahimo tama gid kaayo.

`Basaha ang Genesis 1. Ano sa banta mo ang kahulugan sang gi-nasulit nga tinaga nga “nakita sang Dios nga ini maayo”? tan-awa ang Gen. 1:4, 10, 12, 18, 25, kag 31.`

Bisan pa nga nasulat tanan pagkatapos sang pagpakasala, ang Bibleya napun-an sang mga pagpasidungug sa natural nga kalibutan, kaangay sang yara sa Job 28 tubtub 41 kag Salmo 148.  Kag dapat naton dumdumon nga wala ini nasulat bilang isa ka pagpasiplat nga nagapa-dumdum kun daw ano ang kalibutan sang una ini nga natuga kag antes pa ang sala; nasulat ini sila sa presente nga pagpahayag, pagpasidun-gug sa kaayohan nga makita gyapon sa aton kalibutan.

Si Jesus nagpahayag man sang mga ehemplo bahin sa kaayo sang Dios kag kabalaka sa kalibutan (tan-awa ang Mat. 6:26, 28-30), nga nagapasidungug sang aton pagsalig sa Dios kag pagpasalamat sa simple nga mga dolot nga nagalibot sa aton. Kun aton buksan ang aton mga mata kag tolokon ang katalanhaga sang mga tinuga, aton makita nga kita gid ang matuud nga manug-ambit sang makatilingala nga mga dolot gikan sa aton Manunuga. Ang aton sabat, bisan pa sa tunga sang mga pagtilaw, amo dapat ang pagpasidungug, pagpasalamat, kag mapainubuson nga pagpanugyan sa Manughatag sang dolot.

Bilang mga Seventh-day Adventist nga nagapasalamat sa Gin-tuga kag nagahulat sa magaabot nga ginharian sang Dios – dapat kita magtalupangud nga ang katahum, kalipay, kag kaayo nga aton nakita kag naeksperiensyahan sa kalibutan isa ka imahin bahin sa kun ano ang aton kalibutan sang una kag kun mangin ano ini sa ulihi.

`Sa imo eksperiensya sa sini nga kalibutan, ano ang imo pinasahe nga ginapasidunggan nahanungud sa matahum nga mga Tinuga? Sa matag-adlaw nimo nga kabuhi, paano nimo makilala sing maayo ang Ginoo paage sa mga matahum nga mga butang nga yara sa kalibutan?`