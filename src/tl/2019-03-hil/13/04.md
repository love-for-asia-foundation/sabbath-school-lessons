---
title:  Pagpanglambot sa mga Kalag
date:   24/09/2019
---

Ang ginaestoryahan sa iglesia kun kis-a nangin bahin sa pagpili sa tunga sang sosyal nga buluhaton ukon pagmensahe sang maayong balita, paghatag sang bulig ukon pagpanakse, hustisya ukon ebanghelyo.  Apang kun mahangpan naton sing maayo ang kada isa sa sini nga mga konsepto kag obserbahan ang pagministeryo ni Jesus, madula na ang kinalain kag matalupangdan naton nga ang pagpangwali sang maayong balita kag pagbulig sa iban nagaangut sing hapiit.

Sa isa sang pinaka bantug nga mga tinaga ni Ellen G. White, nagpaathag sia sang kaangay sini: “Ang pamaage lamang ni Cristo magahatag sang matuud nga Kadalag-an sa paglambot sa katawhan.  Ang manluluwas nagpakig-upod sa tawo bilang isa nga nagahandum sang ila kaayohan.  Nagpakita Sia sang kalooy sa ila, nagsakdag sang ila kinahanglanon, kag nadaug ang ila pagsalig.  Sa tapos sini gintawag Niya sila, ‘sunod kamo sa akon.’…

“Ang mga imol dapat mapaumpawan, ang balatianon maatipanan, ang nagakasubo kag nagabakho mapalipay, ang ignorante matudloan, ang wala sang eksperiensya malaygayan.  Magahibi kita upod sa mga nagahibi, kag magkalipay upod sa mga nagakalipay.”—Ellen G. White, The Ministry of Healing, p. 143.

Kaangay sa aton nakita, ang ining duwa ka bagay binuhatan—hustisya kag ebanghelyo—nagaangut sing hapiit, indi lamang sa pagministeryo ni Jesus kundi sa una man nga mando ni Jesus sa Iya mga gintoton-an:  “kag wali sa nagakadto kamo, nga nagasiling: 'Ang ginharian sang langit malapit na.' Ayoha ang mga masakiton, banhawa ang mga patay, ayoha ang mga aroon, sobola ang mga yawa. Ginbaton ninyo sa walay bayad, ihatag sa walay bayad” (Mateo 10:7, 8).  Sa pagpalip-ot, ang isa sa pinakamaayo nga pamaage agud malambot ang iban sang aton mensahe amo ang pagsakdag sang ila kinahanglanon.

`Basaha ang 1 Pedro 2:12 kag Filipos 2:15.   Ano ang ginhambal ni Pedro kag Pablo nahanungud sa gahum sang maayong buhat nga nahimo sang katawhan sang Dios?`

Sa masangkad nga paghangup sang maayong balita, ang pag-ebanghelyo mangin walay kabilinggan kun wala sang pagkabalaka sa katawhan.  Ang mga bersikulo kaangay sa 1 Juan 3:16-18 kag Santiago 2:16 nagapabutyag nga indi maayo ang pagwali sang maayong balita kun wala ini ginakabuhi.  Ang pag-ebanghelyo—pagdala sang maayong balita sang paglaum, pagluwas, paghinulsul, pagbag-o, kag ang gugma sang Dios—mga pagpabutyag tanan sang hustisya.  

Ang pag-ebanghelyo kag ang handum para sa hustisya nagagwa gikan sa pagkilala sa gugma sang Dios para sa makasasala, nalaglag, kag ginasakitan nga katawhan—isa ka gugma nga nagatubo man sa aton tagiposoon paage sa impluwensya sang Dios sa aton kabuhi.  Wala kita nagapili sang kun ano nga buluhaton; sa baylo, nagabuhat kita upod sa Dios para sa katawhan, sa pagsakdag sang ila matuud nga kinahanglanon, kag paggamit sang kun ano nga mga bagay nga gintugyan sang Dios sa aton.

`Paano naton masiguro nga samtang nagahimo kita sang maayong buhat para sa iban wala man naton ginakalipatan ang pagwali sang maayong balita sang kaluwasan?`