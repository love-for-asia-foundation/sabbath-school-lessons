---
title:  Bugay sa Sulod sang Iglesia
date:   25/09/2019
---

Sa ginsuguran sang libro sang Job, ginkabig sang Dios ang pagkamatutum ni Job sa Iya bilang isa ka pagpahayag sang pagkamaayo sang pamaage sang Dios kag sang Iya pagtamud sa nagpakasala nga katawhan (Job 1:8).  Tama ka talalupangdon nga ginpahanugutan sang Dios nga ang Iya reputasyon mabutang sa kun paano ginkabuhi sang Iya katawhan ang ila kabuhi sa duta.  Apang si Pablo nagpasangkad pagid sang sini nga pagsalig sang Dios sa pipila Niya ka “mga balaan” nga ginalakipan sang kumyunidad sang iglesia: “nga paagi sa iglesia ang sarisari nga kaalam sang Dios mapakilala sa mga punoan kag sa mga kagamhanan sa langitnon nga mga duug” (Efe. 3:10).

`Basaha ang Efeso 2:19.  Ano sa banta mo ang nalakip sa ideya sang paglaragway sa kumyunidad sang iglesia bilang “panimalay” sang Dios?  Paano makaimpluwensya ang ini nga paglaragway kun paano maghimo sang iya buluhaton ang organisado nga iglesia?`

Sa bisan ano nga kumyunidad ukon organisasyon, paano nila ginabuyok ang ila mga myembro nga mapakita ang kinaiya sang ila grupo.  Bilang panimalay sang Dios, lawas ni Cristo kag kumyunidad sang Espiritu, ang iglesia may yara pinakamataas nga panawagan nga egapakita kag egakabuhi: “Kay ang Dios indi Dios sang kagamo kondi sang paghidait. 

Subong sa tanan nga mga iglesia sang mga balaan” (1 Cor. 14:33).

Ang bili sang hustisya, bugay, kag gugma—nga nalaragway sa hustisya, bugay kag gugma sang Dios—amo dapat ang magadumala sa tanan nga nagakatabo sa iglesia.  Gikan sa lokal nga kumyunidad sang iglesia pakadto sa organisasyon sang iglesia sa bilog nga kalibutan, ang ini nga prinsipyo dapat magagiya sa mga pinuno sang iglesia kun paano sila magdumala, maghimo sang desisyon, kag magkabalaka sa mga “labing kubus” nga yara sa kumyunidad sang iglesia.  Dapat  man ini magtuytuy kun paano naton masolbar ang mga paglalisay nga nagakatabo sa tunga sang mga myembro.  Kun indi naton mahimo ang patas nga pagtratar nga may dignidad sa aton mga kaupdanan, paano pa naton mahimo ina sa iban?

Kun ang orgranisasyon sang iglesia nagabulig sa iya katawhan, nangin isa ini ka mainalwanon nga iglesia kag nagapamatuk sa indi maayo nga pagtratar sa mga myembro.  Ang iglesia dapat mangin duug sang kasiguruhan, nga ang tanan nga mga myembro nagahimo sang tanan nila nga masarangan agud mapangapinan ang mga maluya.  Kag, kaangay sa aton nakita sa una nga iglesia, ang mga myembro sang iglesia dapat handa sa paghatag sang suporta sa ila “pamilya” sa iglesia nga nagaantus ukon nagakinahanglan.  

Ginhatag ini ni Jesus bilang mando, nga nagapamolong nga indi lamang nga ini magabag-o sa kumyunidad sang tumuloo, kundi magapakita man ini sa pagkamatuud sang ila pagtoo: “ ‘Ako nagahatag sa inyo sing bag-ong sogo, nga maghigugmaanay kamo; subong nga ako naghigugma sa inyo, nga kamo man maghigugmaanay.  Sa sini ang tanan nga tawo makahibalo nga kamo mga gintoton-an ko, kon maghigugmaanay kamo’ ” (Juan 13:34, 35).