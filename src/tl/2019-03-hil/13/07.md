---
title:  Dugang nga Pagtoon
date:   27/09/2019
---

Basaha ang sinulatan ni Ellen G. White nga, “A Faithful Witness,” pp. 546-556, sa The Acts of the Apostles; “Kindness the Key to Hearts,” pp. 81-86, sa Welfare Ministry.

“Ang buluhaton nga nahimo sang mga gintoton-an dapat man naton himoon.  Ang tagsa ka Kristohanon dapat mangin misyonero.  Sa pagbatyag kag kalooy dapat kita magbulig sa nagakinahanglan sang aton bulig, sa paghimo sini nga mainawanon agud mapamag-an ang kasakit sang mga nagaantus nga katawhan….	

“Dapat naton pakaonon ang ginagutom, panaptan ang hubo, kag hatagan sang pagpaumpaw ang nagaantus kag ginasakitan.  Dapat kita magministeryo sa mga nagakasubo, kag maghatag sang paglaum sa mga walay paglaum.

“Ang gugma ni Cristo nga egapahayag sa mainalwanon nga pagministeryo mangin mas epektibo sa pagpabag-o sang mga malauton sang sa espada ukon korte sang hustisya…. Sa masami ang tagiposoon nga matig-a magahumok sa idalum sang gugma ni Cristo.”—Ellen G. White, The Ministry of Healing, pahina 104, 106.

“Ang pagpang-ulipon, pagpangdaugdaug sa iban, pagpigos sa mga imol kag pagpatumbaya sa makalolooy,—tanan ini ginakabig bilang indi kristohanon kag seryoso nga peligro para sa kaayohan sang katawhan, kag kalautan nga gusto sang Ginoo nga egasikway sang Iya iglesia.”—Pinolongan sang Presidente sa General Conference nga si A. G. Daniells, sang sia naghambal bahin sa binuhatan ni Ellen G. White sa tion sang iya lubong, Life Sketches of Ellen G. White, p. 473.

**Mga Palamangkutanon nga Pagadiskusyunan** 

`1.	Madamo sang katawhan, mga grupo, kag organisasyon ang nagatinguha nga makasakdag sang kinahanglanon sa kalibutan.  Ano ang pinasahe nga pwersa, kaalam, kag galamiton nga madolot sang Seventh-day Adventist para sa sini nga buluhaton?`

`2.	Madumduman mo bala ang tinion nga nakabatyag ikaw nga napadasig kag nasuportahan sang imo mga kaupdanan sa iglesia?  Bilang nakatoon gikan sa sina nga eksperiensia, paano nimo mapakigbahin sa iban ang pareho man sina nga pagpadasig?`     

`3.	Kaangay man sa suporta sang isa ka kumyunidad sang iglesia, ano ang iban pa nga mga butang nga makabulig sa imo nga malikawan ang “pagkalapyo sa paghimo sang maayo”?`

`4.	Ano ang pipila ka mga buluhaton kag proyekto para sa mga imol nga imo nahibaloan nga ginasuportahan subong sang Seventh-day Adventist nga iglesia sa bilog nga kalibutan?  Paano ikaw makabulig sa sini nga sahe sang buluhaton sang iglesia?`

**Kabug-osan**:  Huo, bilang mga Kristohanon, gintawag kita agud magbulig sa kinahanglanon sang iban, elabi nagid sa ginasakitan, nagaantus, kag ginapigos.  Kag bisan pa nga may yara kita sang kaugalingon nga responsibilidad sa sini nga duug, apang mangin mas epektibo kita kun magbinuligay sing tingob bilang isa ka pamilya sang iglesia.