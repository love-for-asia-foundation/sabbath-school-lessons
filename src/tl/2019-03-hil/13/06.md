---
title:  Padasigon ang Kada Isa para sa Maayong Buhat
date:   26/09/2019
---

Bisan pa may pinakamaayo nga manugbuyok kag katuyuan, kag nagapati nga yara kita sa kiliran sang Dios kag kaayohan, ang paghimo sang buluhaton para sa Ginoo sarang mangin mabudlay kag makadiskoryo.  Ang kasubo kag kasakit sang aton kalibutan matuud.  Amo ini ang isa ka rason nga kinahanglan kita sang isa ka kumyunidad sang iglesia.  Ginpangunahan ni Jesus ang ini nga sahe sang masinupurtahon nga kumyunidad upod sa Iya mga gintoton-an.  Tumalagsahon nga ginapadala Niya ang Iya katawhan nga nagaisahanon sa ila kaugalingon, kag bisan pa kun matabo man ina nagatipon sila liwat sing tingob agud makapakigbahin sang ila mga estorya kag mapabakod liwat ang ila enerhiya kag kaisog.      

`Basaha ang Hebreo 10:23-25.  Ang Hebreo 10:25 amo ang pinakabantog sa sini nga mga bersikulo, ano ang madugang sang duwa ka antes nga mga bersikulo para sa aton paghangup sa nabantog nga bersikulo? Ano ang pipila ka pamaage nga kun sa diin aton mabuyok ang isa kag isa “sa gugma kag maayong buhat”?`

Halos sa bisan ano nga buluhaton, olobrahon, ukon proyekto, ang isa ka grupo sang katawhan nga nagabinuligay makahimo sing mas labaw pa sang sa tawo nga nagaobra nga nagaisahanon.  Nagapadumdum naman ini liwat sa aton bahin sa imahin sang iglesia bilang lawas ni Cristo (Roma 12:3-6), nga kun sa diin tanan kita may yara nagkalainlain apang kinahanglanon nga katungdanan nga dapat himoon.  Kun ang kada isa sa aton nagahimo sang aton bug-os nga masarangan, apang nagahimo sini sa pamaage nga nagabinuligay ang tanan, makasalig kita paage sa pagtoo nga ang aton kabuhi kag buluhaton makahimo sang kinalain para sa walay katubtuban.  

Samtang nga ang resulta importante kun nahimo ang kun ano nga ensakto—ang mga resulta nahanungud sa katawhan kag sa ila kabuhi—dapat esalig naton sa Dios kun ano man gid mangin resulta.  May mga tinion nga sa aton pagtinguha nga mapahaganhagan ang kapigadohon, mapangapinan ang maluya, mahilway ang ginapigos, kag magpamolong para sa wala nagatingug, makita naton ang gamay lang nga pag-uswag.  Apang may paglaum kita nga nagapangabudlay kita sa mas daku kag indi malikawan nga kadalag-an: “Kag dili kita magpakaluya sa paghimo sing maayo, kay sa nagakaigo nga dag-on magaani kita, kon indi kita pagpunawon. Gani niyan, sa may kahigayonan kita, magbuhat kita sang maayo ayon sa tanan nga tawo, kag labi na gid sa mga tagapanimalay sang pagtoo” (Gal. 6:9, 10,  tan-awa man ang Heb. 13:16).

Amo ini ang rason kun ngaa gintawag kita sa pagpadasig sa isa kag isa—kun sayoron, magpalig-on nga may kaisog.  Ang pagkabuhi nga matinoohon pareho nga may kalipay kag kabudlayan.  Ang aton Dios sang hustisya kag ang aton kumyunidad sang hustisya amo ang aton pinakadaku nga suporta kag rason nga magaagda kita sa iban agud magpakig-upod sa aton.

`Sin-o ang imo nakilala ukon nahibaloan nga nagabulig sa pag-antus sang iban?  Paano nimo mapadasig ang ina nga tawo ukon grupo bahin sa maayong buhat nga ila ginahimo?`