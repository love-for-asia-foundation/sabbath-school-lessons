---
title:  Alagad nga Nabilin
date:   23/09/2019
---

Ang naandan nga kahulugan sang nabilin nga katawhan nga nakilala sa tagna sang Bibleya makita sa Bugna 12:17: yadtong “mga nagabantay sang mga sogo sang Dios kag nagapamatuud kay Jesus” (tan-awa man ang Bugna 14:12).  Sa estorya nga yara sa Bibleya, ang ini nga pagpahayag nagapakilala sa katawhan sang Dios sa ulihi nga tinion sang kasaysayan sang duta.  Apang sa liwat, sa mga estorya man sa Bibleya, makita naton ang mga ehemplo kun paano ang ina nga nabilin nagahimo sang ila buluhaton kag kun paano sila nagserbisyo sa iban.  

`Ang natabo sa tion ni Moises bahin sa sini daw makadiskoryo.  Basaha ang Exodo 32:1—14.  Ano ang makomparar sa tunga ni Moises sa sini nga estorya kag sa nabilin nga katawhan nga nalaragway sa Bugna 12:17?`

Bangud sa Iya kaakig sa katawhan sang Israel, nagpahayag ang Dios nga laglagon Niya sila kag esaylo ang mga saad nga Iya nahatag kay Abraham—(nga ang iya mga kaliwatan mangin isa ka daku nga pungsod)—pakadto kay Moises kag sa iya pamilya (tan-awa ang Exodo 32:10).

Apang indi ina gusto ni Moises.  Sa baylo, may kaisog si Moises sa pagbais sa Dios kag nagtugda nga kun himoon ini sang Ginoo mangin malain ang Iya imahin (tan-awa ang Exodo 32:11-13).  Apang sunod sina nagpangabay si Moises sa Dios.

Nakaantus si Moises sa pagdumala sang sini nga katawhan sa kamingawan.  Nagasigi sila kumod kag nagapakigbais daw halos halin gid sa tion nga gingiyahan niya sila pakadto sa kahilwayan.  Apang si Moises nagsiling sa Dios, kun indi mo sila mapatawad, “ ‘panasa ako sa tolon-an nga imo nasulat’ ” (Exodo 32:32, NIV).  Nagtanyag si Moises nga ebaylo ang walay katubtuban agud maluwas ang katawhan nga nangin kaupod niya sa pagpanlakaton.

Isa ini ka daku nga ehemplo sang may pag-antus sa kaugalingon nga pagpatunga para sa sadtong indi takus sa sini! Kag isa ini ka gamhanan nga simbolo sang bug-os nga plano sang kaluwasan! 

“Sang si Moises nagpatunga para sa mga Israelinhon, nadula ang iya pagkakulba bangud sang iya kabalaka kag gugma sa katawhan nga gintugyan sa iya sang Dios.  Ang Ginoo namati sa iya pangabay, kag ginsabat ang iya mainalwanon nga pangamuyo.  Napamatud-an sang Dios ang Iya alagad; Gintilawan Niya ang iya pagkamatinoohon kag gugma para sa sinang masinalaypon kag dimapinasalamaton nga katawhan, kag nalampuwasan ni Moises ang ini nga pagtilaw.  Ang iya kabalaka sa Israel indi gikan sa maiya-iyahon nga motibo.  Ang kauswagan sang pinili nga katawhan sang Dios mas labaw para sa iya sang sa personal nga kadungganan, mas bilidhon sang sa prebilihiyo nga mangin amay sang isa ka pungsud.  Nahamuut ang Dios bangud sang iya pagkamatutum, maalwan nga tagiposoon, integridad, kag bilang matutum nga manugtatap, ang Dios nagtugyan sa iya sang daku nga katungdanan sa pagtuytuy sang mga Israelinhon pakadto sa Dutang Saad.”—Ellen G. White, Patriarchs and Prophets, p. 319.

`Ano ang masugid sini sa aton nahanungud kun paano kita magtratar sa mga masinalaypon nga yara sa aton palibot?`