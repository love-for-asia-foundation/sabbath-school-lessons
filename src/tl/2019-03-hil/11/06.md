---
title:  Wala na sang Pagluha ukon Kasakit
date:   12/09/2019
---

`Basaha ang Bugna 21:1-5, 22:1-5 kag magpaminsar sing makadali kun daw mangin kaangay sa ano ang kabuhi suno sa nalaragway diri.  Ngaa mabudlay paminsaron ang kabuhi nga walay sala, kamatayon, kasakit kag pagluha?`

Ang ginlaragway sang Bibleya bahin sa aton kabuhi pagkatapos nga madula ang sala tuman ka matahum kag dalayawon kag sa wala sing duhaduha nagarepresentar ini sa kun ano ang nagahulat sa aton.  Bisan sa sini nga mga bersikulo, ang nalaragway daw magkapareho ang kadamuon sang nahanungud sa kun ano ang wala didto sa kun ano ang mangin yara didto.  Kun ang aton lang nahibal-an amo ang ini nga kalibutan, mabudlay paminsaron ang kabuhi nga wala sang kasakit kag pag-antus, walay kamatayon kag kahadluk, wala sang pagkawalay hustisya kag kapigadohon.

Indi lamang nga wala na ang ini nga mga butang, kundi ang ini nga paglaragway nagdugang pa sang personal nga pagtandug: “Pahiran Niya ang tagsa ka luha sa ila mga mata” (Bug. 21:4).  Para sa mga naluwas, ang kalooy sang Dios para sa mga nag-antus sa bug-os nga kasaysayan sang tawo amo ang nagbuyok sa sina nga mga pinolongan.  Indi lamang nga pauntaton Niya ang ila pag-antus, kundi personal pa Niya nga pahiran ang ila mga luha.

Bangud natublag kag nadagtaan sang sala kag yara kita sa isa ka kalibutan nga walay hustisya kag puno sang trahedya, aton makita sa libro sang Bugna ang ediya bahin sa isa ka pamaage sang pag-ayo para sa aton tanan nga nangin biktima sang sala.  Sa iya paglaragway sa kahoy sang kabuhi, ginpaathag ni Juan nga “ang mga dahon sang kahoy bulong sa mga pungsud” (Bug. 22:2).  Sa liwat, nagpakita ang Dios sang Iya paghangup, kag kalooy para sa tawo nga nakabatyag, nakaeksperiensya, nakasaksi, kag nangin kabahin pa sa kalautan nga yari sa sini nga kalibutan.  Ang Iya plano para sa pagtuga liwat sang aton kalibutan ginaupdan sang pagpasag-uli kag pag-ayo sa kada isa sa aton.

Samtang wala pa ina, dapat himoon naton ang aton masarangan agud makabulig sa mga yara sa aton palibot nga nagakinahanglan sang kun ano nga aton matanyag.  Bisan ano man ini—ayhan maayo nga mga pololongon, mainit nga kalan-on, medikal nga bulig, buluhaton sang dentista, ukon paglaygay—kun ano man ang aton sarang mahimo dapat naton himoon ini nga mainalwanon, kag may pagdumili sa kaugalingon nga sahe sang gugma kaangay sa napakita ni Jesus sang yari Sia diri sa duta.

Sa pagkamatuud, ang kalibutan nagalala nga nagalala, bisan pa sang aton tuman nga pagtinguha.  Si Jesus nakahibalo sina; apang, ang ini nga kamatuuran wala nagpauntat sa Iya pagbulig sa iban, kag indi man ini makapauntat sa aton.