---
title:  Paglaum sa Pagkabanhaw
date:   10/09/2019
---

Ang paglaum sang kristohanon sa ikaduha nga pagkari ni Jesus indi lamang nahanungud sa pagtolok sa maayo nga palabuton.  Para sa una nga mga kristyano, ang pagkabanhaw ni Jesus naghatag sang malig-on nga kasiguruhan para sa Iya pagbalik.  Kun sarang Sia makabalik gikan sa kamatayon—nga nasakisihan gid nila mismo—sigurado nga magabalik gid Sia agud kompletohon ang pagdula sang sala kag ang epekto sini kag bag-ohon ang kalibutan (tan-awa ang 1 Cor. 15:22, 23).

Para kay Apostol Pablo, ang pagkabanhaw isa ka importante nga elemento sang paglaum bahin sa ikaduha nga pagkari.  Handa sia nga etugyan ang kridibilidad sang tanan nga butang nga iya ginawali sa sining daku nga milagro sa kasaysayan ni Jesus:  “Kon wala mabanhaw si Cristo, ang inyo pagtoo walay pulus” (1 Cor. 15:17).  Paminsara ang Iya mga polong diri kag kun daw ano ka importante ang pagkabanhaw ni Cristo para sa tanan nga aton ginalauman.

`Basaha ang 1 Corinto 15:12-19.  Paano nimo mapaathag sa isa ka interesado nga dilitumuloo ang rason kun ngaa nga ang kamatuuran sang pagkabanhaw tuman ka importante sa paglaum sang kristohanon?`

Ang pagsaksi sa pagkabanhaw ni Jesus nagpabag-o sa una nga mga gintoton-an.  Kaangay sa aton nakita, ginpadala sila ni Jesus agud epahayag kag epakita ang ginharian sang Dios (tan-awa ang Mateo 10:5-8), apang ang kamatayon ni Jesus nagtublag sang ila kaisog kag nagbungkag sang ila paglaum.  Ang natugyan nga mando sa ila sang ulihi (Mateo 28:18-20) nga nahatag sang nabanhaw nga si Jesus kag napalig-on paage sa pagkari sang Balaan nga Espiritu (Bin. 2:1-4), nagbuyok sa ila nga mapabag-o ang kalibutan kag mapakita ang ginharian nga napundar ni Jesus.

Bangud wala na kahadluk sa gahum kag peligro sang kamatayon, ang una nga mga tumuloo nagkabuhi kag maisog nga nagpangwali sa ngalan ni Jesus (1 Cor. 15:30, 31).  Ang yawa nga nagdala sang kamatayon amo man ang yawa nga nagdala sang pag-antus, pagkawalay hustisya, kapigadohon, kag pagpamigos.  Apang, tungud kay Jesus kag sang Iya pagdaug sa kamatayon, maabot gid ang adlaw nga mauntat ini tanan.  “Ang katapusan nga kaaway nga laglagon amo ang kamatayon” (1 Cor. 15:26).

`Bisan sin-o paman ang aton mabuligan subong, mapatay man gid sila sa ulihi.  Ano ang matudlo sa aton sang sining masakit nga kamatuuran nahanungud kun daw ano ka importante ang pagpahibalo sa iban sang paglaum nga ila makita gikan sa kamatayon kag pagkabanhaw ni Jesus?`