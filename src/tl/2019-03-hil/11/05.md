---
title:  Paglaum sa Paghukom
date:   11/09/2019
---

`Basaha ang Manugwali 8:14.  Sa ano nga mga sitwasyon nga imo makita ang kamatuuran sang kun ano ang nasulat diri?`

Samtang nga ang pag-antus, pagpamigos, kag trahedya mabudlay pas-anon, ang kasakit kag insulto mas tuman pagid kabudlay kun daw wala ini sang kapuslanan ukon ginapatumbayaan lang.  Ang pagkawalay kapuslanan sang kasubo mas mabug-at pa sang sa kabudlayan nga dolot sini.  Ang kalibutan nga wala sang record ukon hustisya nangin walay kabilinggan.  Indi katingalahan nga ang manunulat nga wala nagatoo sa Dios nagpanalabiton nahanungud sa ila ginapatihan nga “wala sing kabilinggan” ang kondisyon sang tawo.  Kun wala sing paglaum sa hustisya, walay paglaum sa paghukom, wala sing paglaum nga maensakto ang tanan nga butang, sa pagkamatuud ang aton kalibutan isa ka kalibutan nga wala sing kabilinggan.

Apang ang panawagan sang Manugwali 8:14 indi katapusan sang estorya.  Sa katapusan sang iya pagpabutyag, may hinali nga pagliso si Solomon.  Sa tunga sang iya mga panalabiton nahanungud sa pagkawalay kapuslanan, nagsiling sia nga: Dali lang gid, ang Dios magahukom, gane ang tanan nga butang indi nga walay kapuslanan, karon ang tanan nga butang kag ang kada isa may yara na sang bili.

`Basaha ang Manugwali 12:13, 14.  Ano ang masugid sini sa aton nahanungud sa kun daw ano ka importante ang tanan nga aton ginahimo diri?`

Ang paglaum sa paghukom may kaangtanan sa kun ano ang ginapatihan sang isa ka tawo nahanungud sa kinaiya sang Dios, kabuhi, kag sa kalibutan nga aton ginapuy-an.  Kaangay sa aton nakita, ang Bibleya nagadoso nga nagakabuhi kita sa kalibutan nga natuga kag ginahigugma sang Dios, apang ang ini nga kalibutan nangin indi na maayo kag ang Dios nagapanghikot padulong sa Iya plano nga mabag-o ini, tanan ina paage sa kabuhi kag kamatayon ni Jesus.  Ang paghukom sang Dios isa ka importante nga bahin para sa Iya maayo nga pagplastar sang aton kalibutan.  Para sa sadtong napasakitan sang tuman kadamo nga kasaypanan sang kalibutan—mga napatumbayaan, gin-abuso, ginpigos, kag gindaugdaug—ang saad sang paghukom sigurado gid nga isa ka maayong balita sa ila.

`Ano ang kahulugan para sa imo nga ikaw nakahibalo nga sa isa ka adlaw ang hustisya nga aton ginahandum subong matabo gid sa ulihi?  Ano nga paglaum ang aton makuha gikan sa sini nga saad?`