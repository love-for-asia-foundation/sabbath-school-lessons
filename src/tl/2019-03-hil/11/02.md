---
title:  “Tubtub pa Bala San-o, O Ginoo?”
date:   08/09/2019
---

Sa bug-os nga estorya sang Bibleya, may yara balikbalik nga panawagan gikan sa katawhan sang Dios nga Sia magapatunga—elabi nagid sang mga nagaeksperiensya sang pagkaulipon, pagtapok, pagpamigos, kapigadohon, kag iban pa nga walay hustisya ukon trahedya.  Ang mga ulipon sa Egipto, mga Israelinhon sa Babilonia, kag madamo pa sang iban nga nagapanawag sa Dios nga tolokon kag pamatian ang ila pag-antus kag tadlongon ang ini nga mga sayup.  Gane ang Bibleya naghatag sang mga ehemplo nahanungud sa hinimoan sang Dios bahin sa pagluwas kag pagpasag-uli sang Iya katawhan, kag may mga tinion nga nagahatag Sia sang pagtimalus sa mga nagpigos kag mga kaaway nila.

Apang ang ini nga pagluwas malip-ot lamang, kag ang nagkalainlain nga mga manalagna nagapadayun sa pagpatuhoy sa ila sa katapusan nga pagpatunga sa ulihi, nga ang Dios magatapos sang kalautan kag magabayaw sang ginadaugdaug.  Subong man, ang ini nga mga manalagna nagapadayun sang pagsinggit, “Tubtub pa Bala San-o, O Ginoo?” para sa ehemplo, ang manugtunda sang Ginoo namangkot nahanungud sa pagkabihag sang mga Israelinhon, “O Ginoo sang mga kasoldadosan, tubtub pa bala san-o nga indi ka magkalooy sa Jerusalm kag sa kabanwaanan sang Juda”? (Zac. 1:12).

Ang Salmo puno sang panalabiton nahanungud sa maathag nga pag-uswag kag kaayohan sang mga makasasala samtang ang mga matarung ginaabuso, ginadaugdaug, kag mga imol.  Ang nagsulat sang Salmo balikbalik nga nagapanawag sa Dios agud magpatunga, kay ang kalibutan nangin indi na amo sa pagtuga kag handum sang Dios sa sini, kag ginpahayag ang singgit sang mga manalagna kag ginapigos.  “Tubtub pa Bala San-o, O Ginoo?” (tan-awa para sa ehemplo ang Salmo 94:3-7) 

Sa isa ka bahin, ang pagkawalay hustisya mas mabudlay para sa sadtong mga nagapati sa isa ka matarung nga Dios nga nagahandum sang hustisya para sa tanan nga katawhan.  Ang katawhan sang Dios may yara gid pagpabatyag nga madulaan sang pagpailub nahanungud sa kalautan nga nagakatabo sa kalibutan—kag ang sitwasyon nga daw wala nagasapak ang Dios isa pagid ka kabangdanan nga madulaan sila sang pailub.  Gane, kun kis-a may mga matigdas nga palamangkutanon ang mga manalagna: “O Ginoo, tubtub pa bala san-o ang pagtuaw ko, kag indi ka magpamati? Nagatuaw ako sa imo "Panglugus!" kag indi ka magluwas?” (Hab. 1:2).

Ang pareho man sini nga pagpabutyag yara man sa Bag-o nga Katipan, nga bisan pa ang mga tinuga mismo ginlaragway bilang nagaugayong sa Dios para buligan kag bag-ohon (tan-awa ang Roma 8:19-22).  Sa Bugna 6:10, ang ini nga singgit nga—“tubtub pa bala san-o, O Ginoo?”—napabutyag sa baylo sadtong mga ginpamatay bangud sang ila pagtoo sa Dios.  Apang amo man ini nga pagpabutyag ang nagapanawag sa Dios agud magpatunga para sa Iya mga katawhan nga ginapigos kag ginahingabut.

`Basaha ang Lucas 18:1-8.  Ano ang ginasiling ni Jesus nahanungud sa sabat sang Dios sa sulitsulit nga singgit kag pangamuyo sang Iya katawhan agud magpatunga para sa ila? Paano ini naangut sa pagkakinahanglan sang pagtoo?`