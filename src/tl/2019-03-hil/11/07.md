---
title:  Dugang nga Pagtoon
date:   13/09/2019
---

Basaha ang sinulatan ni Ellen G. White nga, “Called to Reach a Higher Standard,” pp. 309-322, sa The Acts of the Apostles; “Desolation of the Earth,” pp. 653-661, sa The Great Controversy.

“Kun ang Dios magtalupangod sa pagkabihag sang Iya katawhan, may yara daku nga pagpukaw sa sadtong nawad-an tungud sa daku nga konplikto sang kabuhi.  Samtang nagapadayun pa ang pagpahanugut nabulagan sila sang mga pagdaya ni Satanas, kag ginapakamatarung nila ang ila mga kasal-anan.  Ang mga manggaranon nagpabugal sang ila kaugalingon bangud sang ila pagkalabaw sa sadtong mga imol; apang naangkon nila ang ila mga manggad paage sa paglapas sa kasogoan sang Dios.  Ginpatumbayaan nila ang pagpakaon sa mga ginagutom, paghatag sang panapton sa mga hubo, paghimo sang matarung kag paghigugma sang kalooy… Ginbaligya nila ang ila kalag para sa dutan-on nga manggad kag kalipayan, kag wala nagtinguha nga mangin manggaranon sa Dios.  Ang resulta amo nga ang ila kabuhi nangin isa ka kapaslawan; ang ila kalipayan nangin kasulub-an, ang ila mga manggad nangin walay kapuslanan.”—Ellen G. White, The Great Controversy, p. 654.

“Natapos ang daku nga pagsumpunganay.  Ang sala kag makasasala wala na.  Matinlo na ang bug-os nga uniberso.  Ang isa ka sahe sang harmoniya kag kalipay amo ang nagaluntad sa kabug-osan nga tinuga.  Gikan sa Iya nga nagtuga sang tanan, nagailig ang kabuhi kag kapawa kag kalipay sa bug-os nga duug.  Gikan sa pinakagamay nga butang pakadto sa pinakadaku nga yara sa kalibutan, ang tanan nga may kabuhi kag wala sing kabuhi, ang ila makita nga katahum kag himpit nga kalipay, nagapahayag nga ang Dios gugma.”—Ellen G. White, The Great Controversy, p. 678.

**Mga Palamangkutanon nga Pagadiskusyunan**

`1.	Epaathag kun paano nga ang imo naton-an sa sini nga semana nagpahayag nga ang kabuhi naton subong may yara kabilinggan.  Ekomparar ini sa pagpati nga ginahuptan sang iban nga indi kita dapat magkabalaka nahanungud sa sini nga kabuhi kag sini nga kalibutan tungud nga ang Dios magalaglag man sini tanan kag Iya ini pagabag-ohon.  Paano kita mangin mahinalongon nga indi magamit ang ini nga kamatuuran sang saad bahin sa bag-o nga puluy-anan para mapatumbayaan ang mga nagakinahanglan? (sa ulihi, pagatadlongon ini tanan sang Dios).  Paano kita makasiguro nga indi kita mangin pareho sa sadtong nagagamit sa sini nga kamatuuran para makabentaha sa iban?`

`2.	Ang Seventh-day Adventist nga paghangup sang tagna sa Bibleya nagapaabot nga magadugang ang kalautan, kagamo, kag pag-antus samtang nagapalapit kita sa pagbalik ni Jesus.  Kun matabo ang ina nga mga butang masami naton nga ginapatuhuyan ang Mateo 24.  Paano naton hangpon ang ini nga mga trahedya sa kapawa sang Mateo 25?`  

**Kabug-osan**:  Indi pagpasugtan sang Dios nga magpadayun ang kalautan sa walay katubtuban.  Ang daku nga paglaum sang Bibleya amo ang pagbalik ni Jesus nga magadala sang katapusan sa kalautan, dulaon sini ang pagkawalay hustisya kag magatuga sang isa ka bag-o nga kalibutan.  Bangud sang pagkabanhaw ni Jesus, ang ini nga paglaum nagapabakud subong kag nagahatag sang kaisog sa aton pag-alagad sa Dios kag sa iban samtang nagahulat kita sa Iya pagbalik.