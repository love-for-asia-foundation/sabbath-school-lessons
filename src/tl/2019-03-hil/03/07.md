---
title:  Dugang nga Pagtoon
date:   19/07/2019
---

Basaha ang Ellen G. White, “From the Red Sea to sinai,” pp. 295-297, sa Patriarchs and Prophets; “The Sabbath,” pp. 281-289, sa The Desire of Ages; Sigve K. Tonste, “The Social Conscience of the Seventh Day,” pp. 125-143, sa The Lost Meaning of the Seventh Day.

“Nagpahayag si Jesus sa ila nga ang buluhaton sa pagpaumpaw sang ginasakitan nagauyon sa kasogoan sang Inugpahuway. Nagauyon ini sa buluhaton sang mga manugtunda sang Dios, nga nagapanug kag nagasaka sa tunga sang langit kag duta agud magbulig sa nagaantus nga katawhan…

“Kag ang tawo may yara man buluhaton nga pagahimoon sa sini nga adlaw. Ang kinahanglanon sang kabuhi dapat masakdagan, ang mga masakiton dapat maatipanan, ang ginapangayo sang nagakinahanglan dapat mahatagan. Mangin walay pagkabalaka ang tawo nga nagapatumbaya sa pagbulig sang nagaantus sa Inugpahuway. Ang Balaan nga Adlaw sang Dios nahimo para sa tawo, kag ang binuhatan sang kalooy nagauyon sing himpit sa katuyuan sini. Indi gusto sang Dios nga ang Iya mga tinuga magaantus sang enoras nga kasakit nga sarang lang man makuha sa Inugpahuway ukon sa iba nga adlaw.” – Ellen G. White, The Desire of Ages, pp. 206, 207.

**Mga Palamangkutanon nga Pag-diskusyunan**

`1. Sa ano nga paage nga naeksperiensyahan nimo ang Inugpahuway bilang isa ka pagpakita sang imo pagsalig sa Dios? Nakaeksperiensya ka bala sa imo kabuhi sang kaangay sa mana, nga kun sa diin ang Dios nagsakdag bilang sabat sa imo pagsalig sa Iya? Kun may ara, epakigbahin ini sa imo klase kag esugid kun ano ang imo naton-an.`

`2. Kaangay sang aton makita sa ikaapat nga sogo nga makita sa Exodo 20:8-11 kag Deuteronomio 5:12-15, nagpahayag ang Dios sang nagkalainlain nga aspeto sang Inugpahuway. Ano ang isa ka aspeto sang Inugpahuway nga imo gid nanamian sing labi?`

`3. Sa bilog nga klase ukon sa kada isa, magpaminsar sang pipila ka mga paage nga makapakigbahin kamo sang pagpakamaayo kag benepisyo sang Inugpahuway sa inyo kumyunidad?`

`4. Ano ang pipila ka mga paage nga ang Inugpahuway nagbag-o sang imo kabuhi? May yara bala iban pa nga bahin sa imo kabuhi nga kun sa diin ang mga pagsulondan kag mga prinsipyo sang Inugpahuway may yara daku nga epekto?`

**Kabug-osan**: Ang Dios naghatag sang Inugpahuway bilang isa ka paage sang pagdumdum sa Pagpanuga kag Pagtubos, apang may yara man ini sang madamo nga mga praktikal nga benepisyo. Nagatudlo ini sa aton san gpagsalig bahin sa pagsakdag sang Dios sa aton; nagtudlo ini sa aton nga mapakita ang pag-alalangay; kag nangin isa ini ka espirituhanon nga disiplina nga makapabag-o sang tanan naton nga relasyon. Napakita ni Jesus ang Iya nahamut-an sa Inugpahuway paage sa pagpang-ayo sa masakiton kag ginpahayag ang Inugpahuway bilang isa ka adlaw agud makabenepisyo yadtong nga nagakinahanglan.