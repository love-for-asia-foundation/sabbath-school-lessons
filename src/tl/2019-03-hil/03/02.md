---
title:  Mana nga Nagakaego
date:   14/07/2019
---

Pagkatapos sang malawig nga pag-ulipon kag pagdaugdaug nga nag-paantus sa Iya ginpigos nga katawhan, naghandum ang Dios nga baya-won ang bag-o nahilway nga mga Israelinhon, paage sa pagpatuhoy sa ila sa isa ka maayo nga pamaage sang pagkabuhi kag ginhatagan sila sang mga kasogoan para sa pinakamaayo nga pagdumalahan sa ila bag-o nga sosyodad. Apang isa sa una nga bahin sang sini nga proseso yara sa isa sahe sang praktikal kag nagatudlo nga leksyon.

Sa pagpadayon sang bug-os nga 40 ka tuig sang ila pagpan-lakatan sa kamingawan, ang ining sulundan sang pagkabuhi, makita nga ebidensya sang pagsakdag sang Dios kag pagkamainalwanon, nangin kabahin na dapat sa kultura sang Israel. Napahayag ini paage sa ginatawag nga mana, isa ka pagkaon nga nagatuhaw kada aga sa duta sa palibot nga duug kun sa diin yara ang mga Israelinhon.

`Basaha ang Exodo 16:16-18. Ano sa banta mo ang importansia bahin sa napat-ud nga kadamuon para sa kada isa nga napahayag sa sini nga mga bersikulo?`

Sa 2 Corinto 8:10-15, ginmitlang ni Pablo ang ini nga estorya bilang ehemplo kun paano dapat maghatag ang mga Kristohanon: “sa karon nga tion ang inyo kabugana bulig sa kinawad-on nila, agud nga ang ila kabugana man manginbulig sa inyo kinawad-on, agud nga may pag-alangay” (ber. 14).

Ang leksyon para sa mga Israelinhon kag sa aton amo nga ang Dios nagsakdag sing nagakaego para sa Iya katawhan kag sa Iya natuga. Kun kuhaon naton ang aton gid lang nga kinahanglanon kag handa nga epakigbahin sa iban ang aton sobra, ang tanan maatipanan kag masakdagan gid. Ang pagkuha sang nagakaego gid lamang para sa isa ka adlaw nagakinahanglan sang pagsalig halin sa katawhan nga may yara pa dugang sa sunod nga adlaw. Ang mga napigos nga katawhan, kaangay sa nangin ulipon nga mga Israelinhon posible nga magpatuhoy sa ila kaugalingon nga kaayohan, apang gusto sang Dios nga mapakita sa ila ang pagkabuhi nga may pagsalig, pagkamaalwan, kag pagpakigbahin.

Apang may yara isa pa ka mas talalupangdon nga elemento sa sini nga hilimoon. Kada Bernes doble nga mana ang makita sa duta, kag sa sina nga adlaw – kag sa sina gid lamang nga adlaw – ang katawhan dapat magkuha sang dugang nga mana para sa Inugpahuway. Ang pinasahe nga pagsakdag para sa inugpahuway nangin dugang nga paage para sa ila agud makatoon nga magsalig sa Ginoo para tanan nila nga kinahanglanon. Ang ining nadugang nga mana, isa ka binuhatan sang bugay sa bahin sang Dios, agud madugangan pagid ang ila kalipay sa pahuway nga nasaad sang Dios sa ila sa ikapitong-adlaw nga Inugpahuway.

`Ano ang sarang naton mahimo sa Bernes nga makabulig sa aton agud malipay pagid sa kun ano ang ginatanyag sang Dios para sa aton sa Inugpahuway?`