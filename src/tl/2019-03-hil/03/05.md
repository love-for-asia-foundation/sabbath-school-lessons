---
title:  Adlaw sang Pag-ayo
date:   17/07/2019
---

Bisan pa nga ang orihinal nga konsepto para sa Inugpahuway kag pagbantay sini maathag kag kompleto, ang Inugpahuway nangin lain na para sa madamo nga mga pangulo sang iglesia sa tion nga nagkari si Jesus sa duta. Sa baylo nga adlaw sang kahilwayan kag pag-alalangay, ang Inugpahuway nangin adlaw sang tawo, tradisyonal nga mga pag-solondan kag pagdumili. Sa Iya kapanahonan, ginpamatukan ni Jesus ang ina nga panghunahuna, elabi nagid nga ginapasunod ini sa iban.

Daw ano ka makagalanyat nga nahimo Niya ini paage sa paghimo sang pipila ka mga pagpang-ayo sa tion sang Inugpahuway. Daw kaangay nga gintuyo ni Jesus ang paghimo sang sini nga mga milagro sa tion sang Inugpahuway sa baylo nga sa iban nga adlaw agud mapakita ang butang nga importante nahanungud kun ano dapat ang inugpahuway. Masami sa sini nga estorya, nagpamolong si Jesus sang komento nahanungud sa pagpahanugut sang pagpang-ayo sa Inugpahuway, kag sa masami ang mga Fariseo nagamit sang Iya mga tinaga bilang kontra sa Iya agud mapabakod ang ila plano sa pagpapatay kay Jesus.

`Basaha ang mga estorya bahin sa pagpang-ayo ni Jesus sa tion sang Inugpahuway nga nasulat sa Mateo 12:9-13, Marcos 1:21-26, 3:1-6, kag Juan 9:1-16. Ano ang pinaka-importante nga butang ang imo natalupangdan sa sini nga mga estorya?`

Ginpamatud-an ni Jesus nga importante ang Inugpahuway. Dapat kita magbutang sang dulunan sa tion sang Inugpahuway agud mangin pinasahe ini kag mapahanugutan nga ang ini nga tion kada semana mangin isa ka kahigayunan agud magtubo ang aton relasyon sa Dios, sa aton pamilya, sa iglesia, kag sa aton kumyunidad. Apang ang pagbantay sang Inugpahuway indi dapat nga mangin nahanungud gid lamang sa aton. Kaangay sang nasiling ni Jesus, “’tugut ang paghimo sing kaayohan sa adlaw nga inugpahuway’” (Mateo 12:12).

Madamo nga mga myembro sang iglesia ang nagahimo sang maayo nga binuhatan para sa iba. Apang madamo man sa aton ang nagabatyag nga dapat kita maghimo sing dugang pagid agud makabuling. Nakahibalo kita nga nagakabalaka ang Dios nahanungud sa sadtong ginasakitan, ginapigos, ukon napatumbayaan, kag dapat man kita magkabalaka sa ila. Bangud nga ginmandoan kita nga indi magpadayun sa aton naandan nga buluhaton kag mangin hilway gikan sa mga kabudlayan sang semana, sa Inugpahuway nahatagan kita sang tion nga magpatuhoy sa pagkabalaka para sa iban bilang isa sa pamaage sang matuud kag aktibo nga pagbantay sang Inugpahuway: “Suno sa ikaapat nga sogo ang Inugpahuway napatuhoy sa pagpahuway kag balaan nga pagsimba. Ang tanan nga mga kalibutanon nga buluhaton dapat mauntat, apang ang buluhaton bahin sa pagkamaloloy-on kag pagkamainalwanon nauyon sa katuyuan sang Ginoo.… Agud makapaayo sa mga ginasakitan, makapaumpaw sa mga nagakasubo, kag isa ka buluhaton sang gugma nga nagapasidungug sa balaan nga adlaw sang Dios.” – Ellen G. White, Welfare Ministry, p. 77.

`Ano ang imo ginahimo para sa kaayohan sang iban sa tion sang Inugpahuway?`