---
title:  Kalooy kag Paghinulsul
date:   02/09/2019
---

Ang naimpon nga mga estorya sang kaluwasan kag daku nga pagsumpunganay nagapanawag sa aton nga kilalahon ang kamatuuran nahanungud sa kabuhi nga nagapundar sang aton paghangup sa kalibutan kag sa aton kaugalingon, kag ina amo nga: kita kag ang aton kalibutan nalaglag, naguba, kag makasasala.  Ang aton kalibutan indi na pareho sa kun ano ang pagtuga sini, kabahin kita sa pagkaguba sang kalibutan.  Ang sala sa aton kabuhi pareho ang kinaiya sa kalautan nga nagdolot sang tuman nga kasakit, pagpigos, kag pagpangdaugdaug sa bilog nga kalibutan.

Gane, nagakaego sa aton nga makabatyag sang kasakit, kabudlayan, kasubo, kag trahedya sang kalibutan kag sang kabuhi sa aton palibot.  Mangin robot kita kun indi makabatyag sa kasakit sang kabuhi diri.  Ang panalabiton sa libro sang Salmo, ang kasubo sang Jeremias kag iban pa nga mga manalagna, kag ang mga luha kag kalooy ni Jesus nagapakita sa kalain sang sini nga sahe sang sitwasyon sa kalibutan kag sang kalautan sini, elabi nagid sa sadtong masami nga nagakasakitan sa sina nga kalautan.

`Basaha ang Mateo 9:36,  14:14,  Lucas 19:41, 42, kag Juan 11:35.  Ano ang yara sa kada isa sini nga mga bersikulo nga nakapabatyag sang kalooy kay Jesus?  Paano kita makaangkon sang isa ka tagiposoon nga mapahumok sang kasakit nga yara sa aton palibot?`

Dapat man naton dumdumon nga ang sala kag kalautan indi lamang nga “yara sa gwa,” ukon resulta sang pagkalaglag sang isa ka tawo: “Kon magsiling kita nga wala kita sing sala, ginadayaan ta ang aton kaugalingon, kag ang kamatooran wala sa aton” (1 Juan 1:8).  Sa paghangup sang mga manalagna sa Bibleya, ang sala isa ka trahedya indi lang tungud nga may isa nga naglapas sang “mga kasogoan,” kundi tungud nga ang sala naguba sang relasyon sa tunga sang Dios kag sang Iya katawhan, kag tungud man nga ang aton sala nagasakit sa iban nga katawhan.  Mangin mabug-at man ini ukon mamag-an, apang pareho ini nga sala.

Ang pagkamaiya-iyahon, paghamkon, pagkadaluk, pagkaprejudis, pagka-ignorante, kag pagkawalay kabalaka yara sa ugat sang tanan nga mga kalautan, pagkawalay hustisya, kapigadohon, kag pagpamigos sa kalibutan.  Kag ang pagtuad sang aton pagkamakasasala isa ka una nga tikang para masolbar ang ini nga kalautan, una man ini nga tikang para mapahanugutan ang gugma sang Dios nga makaangkon sang nagakaego nga duug sa aton tagiposoon: “Kon itu-ad ta ang aton mga sala, matutum kag matarung sia, kag magapatawad sang aton mga sala kag magatinlo sa aton sa tanan nga pagkadimatarung” (1 Juan 1:9).

`Toloka ang imo kaugalingon (apang indi tama ka lapit, indi man tama kadugay).   Sa ano nga paage nga ikaw nalaglag kag nangin kabahin sang daku nga problema?  Ano gid lamang ang sabat, kag ang duug nga dapat lang gid tolokon?`