---
title:  Pagkabuhi sang Maayong Balita
date:   31/08/2019
---

### Basaha para sa Pagtoon sini nga Semana
Roma 8:20-23;  Juan 3:16, 17;  Mateo 9:36; Efeso 2:8-10;  1 Juan 3:16, 17;  Bugna 14:6, 7.

> <p>Salauluhon nga Texto</p>
> “Kay bangud sa bugay naluwas kamo paagi sa pagtoo; kag 	ini indi inyo kaugalingon nga buhat, ini amo ang dolot sang Dios indi bangud 	sa mga buhat, basi ang bisan sin-ong tawo magpabugal.  Kay mga binuhatan 	niya kita, nga gintuga kay Cristo Jesus nga sa mga buhat nga maayo, nga gin-	aman nga daan sang Dios, agud nga maggawi kita sa ila”  (Efeso 2:8-10). 

Kun mag-estorya kita nahanungud sa mga mando sang Dios, mga pagsolondan ukon mga pagtudlo, may risgo kita—ukon makaatubang sang tentasyon sa paghunahuna nga ang kun ano nga aton ginahimo sarang makabaton ukon makadugang sa aton kaluwasan ukon makakuha ini sang pabor sa Dios.  Apang ang Bibleya nagasugid sa aton sing pasulitsulit nga kita mga makasasala nga naluwas paage sa bugay sang Dios tungud kay Jesus kag sang Iya kamatayon sa baylo naton didto sa cruz.  Ano ang posible naton madugang sa sini nga paage? Ukon, kaangay sa nasulat ni Ellen G. White: “Kun imo tiponon ang tanan nga butang nga maayo, balaan, halangdon kag mahigugmaon sa tawo kag epresentar ini sa mga manugtunda sang Dios bilang may bahin ukon makadugang sa kaluwasan sang tawo, ini nga butang pagasikwayon kag kabigon bilang pagluib.”—Faith and Works, p. 24.  

Gane, bisan pa ang aton kalooy kag pagbulig sa mga nagakinahanglan indi dapat talupangdon bilang legalistic.  Sa baylo, samtang nagatubo kita sa aton paghangup kag pag-apresyar sa kaluwasan, ang kaangtanan sa tunga sang gugma sang Dios kag Iya pagkabalaka sa mga imol kag ginapigos mapasa sa aton nga mga umalambit sang Iya gugma.  Aton nabaton, gane aton man ehatag.  Kun aton talupangdon kun daw ano ang gugma sang Dios sa aton, aton man makita kun daw ano ang Iya paghigugma sa iban kag gintawag kita nga higugmaon man sila.

_*Ton-e ang leksyon sini nga semana sa paghanda para sa Inugahuway, Septembre 7.