---
title:  “Kay Ginhigugma gid Sang Dios…”
date:   01/09/2019
---

Ang Juan 3:16 nagsiling, “Kay ginhigugma gid sang Dios ang kalibutan…”—ang orihinal nga polong sini sa Griego amo ang kosmos, kun sayoron “ang kalibutan bilang tinuga, naplastar nga butang.”—The SDA Commentary, vol. 5, p. 929.  Ang ini nga bersikulo nahanungud sa kaluwasan para sa katawhan, apang ang plano sang kaluwasan may pagpatuhoy man para sa bilog nga tinuga.

`Basaha ang Roma 8:20-23.  Ano ang matudlo sini nahanungud sa masangkad nga isyu bahin sa plano sang kaluwasan?`

Sa pagkamatuud, sa isa ka bahin, ang kaluwasan nahanungud sa kada isa sa aton kag sa personal naton nga relasyon sa Ginoo.  Apang may dugang pa.  Ang pagpakamatarung indi lamang nahanungud sa pag-angkon sang pagpasaylo sa aton sala.  Dapat man ini mangin nahanungud kun paano nga paage kay Jesus kag sa gahum sang Balaan nga Espiritu, ang Ginoo magatuga sang pamilya sang Dios nga nagapasalamat sang ila nabaton nga kapatawaran kag kasiguruhan sa kaluwasan paage sa pagpanaksi sa kalibutan bangud sang ila maayo nga mga binuhatan.  

`Basaha ang Juan 3:16, 17.  Paano nakabulig ang bersikulo 17 sa mas masangkad nga paghangup sang bersikulo 16?`

Sarang naton mabaton nga ang Dios nagahigugma man sa iban nga katawhan.  Ginahigugma Niya ang aton ginahigugma, kag nagakalipay kita bangud sina.  Ginahigugma man Niya yadtong aton ginamensahean, kag ang aton pagkilala sa sini nga kamatuuran masami nga amo ang nagabuyok sa aton para sa aton pagpangwali sa ila.  Apang ginahigugma man Niya yadtong indi naton nanamian, ukon bisan pa ang aton ginakahadlukan.  Ang Dios nagahigugma sa tanan nga tawo, sa bisan diin nga duug, bisan pa yadtong mga indi naton gusto.

Ang mga Tinuga isa ka paage nga aton makita nga ini napahayag.  Ang Bibleya padayun nga nagapatuhoy sa mga butang nga yara sa aton palibot bilang ebidensya sang pagka-maayo sang Dios: “ ‘nagapasubang sia sang iya adlaw sa mga malauton kag sa mga maayo, kag nagapaulan sa mga matarong kag sa mga di-matarong’ ” (Mateo 5:45).  Bisan pa ang kabuhi mismo isa ka dolot gikan sa Dios, kag bisan ano pa ang kinaiya sang kada isa, ang tagsa ka persona umalambit sang sina nga dolot.

`Paano makabag-o sang aton pagtamud sa iban kag sa ila mga sitwasyon ang pagkilala naton sa ila bilang mga tinuga kag ginahigugma sang Dios?`