---
title:  Ang Walay Katubtuban nga Maayong Balita
date:   05/09/2019
---

Ang nagapabag-o nga pangagda kag pangabay sang maayong balita “sa tagsa ka pungsud, kabikahan, hambal kag katawhan” (Bug. 14:6) nagpadayun sa bug-os nga kasaysayan sang kristyanismo.  Apang, ang Bugna naglaragway sang isa ka nabag-o nga pagbantala sang sini nga mensahe—ang maayong balita nahanungud kay Jesus kag tana nga upod sini—sa katapusan sang tion. 

`Basaha ang Bugna 14:6, 7.  Paano ang naandan nga paghangup sang maayong balita—nga nabug-os sa Juan 3:16 - nalakip sa napat-ud nga mensahe sa bersikulo 7?`

Ang Bugna 14:7 nagtingob sang tatlo ka importante nga elemento nga aton na natalupangdan sa sini nga pagtoon bahin sa kabalaka sang Dios nahanungud sa kalautan, kapigadohon, kag pagpamigos sa bilog nga estorya sang Bibleya.

**Paghukom**.  Ang pangabay para sa paghukom—kag para sa hustisya nga mapatuman—nangin sulitsulit nga panawagan sang mga napigos sa bug-os nga kasaysayan sang duta.  Ang maayo kay ang Bibleya naglaragway sa Dios bilang Isa nga nagapamati sa singgit sang mga nagakasubo.  Kaangay sa masami nga napahayag sa Salmo, yadtong nga gintratar sang indi maayo nagakabig sang paghukom bilang maayo nga balita.

**Pagsimba**.  Ang mga sinulatan sang mga manalagna nga Hebreo masami nga nagaangut sang pagsimba kag maayo nga binuhatan, elabi nagid kun nagakomparar sa pagsimba sang mga nagakabig nga katawhan sang Dios kag sang mga kasaypanan nga ila nahimo kag ginapadayun sa paghimo.  Sa Isaias 58, maathag nga nagpahayag ang Dios nga ang pagsimba nga Iya ginahandum sing labi amo ang binuhatan sang kalooy kag pagkabalaka sa mga imol kag nagakinahanglan (tan-awa ang Isaias 58:6, 7).

**Pagtuga**.  Kaangay sa aton nakita, ang isa sa una nga mga elemento bahin sa panawagan sang Dios para sa hustisya amo ang pamilya sang katawhan, nga kita natuga sa Iya imahin kag Iya ginahigugma, nga may yara kita tanan sang bili sa Iya panolokan kag wala sing isa nga dapat daugdaugon ukon pigoson para sa pagbentaha kag paghamkon sang iban.  Nangin maathag nga ang ining pagbantala sang maayong balita sa katapusan nga tion isa ka masangkad nga panawagan nga batonon ang kaluwasan, pagtubos, kag pagpasag-uli nga gusto sang Dios para sa nagpakasala nga katawhan.  Tungud sini, bisan pa sa tunga sang mga isyu bahin sa matuud kag sayup nga pagsimba, kag paghingabut (tan-awa ang Bug. 14:8-12), ang Dios may yara gid katawhan nga magatindug para sa kun ano ang ensakto, para sa kasogoan sang Dios kag sang pagtoo ni Jesus, bisan pa sa tunga sang malala nga kalautan.

`Paano kita makakita sang paage para makaministeryo sa nagakinahanglan nga sa amo man nga tion nagapakigbahin sa ila sang paglaum kag paandam nga makita sa mga mensahe sang tatlo ka manugtunda?`