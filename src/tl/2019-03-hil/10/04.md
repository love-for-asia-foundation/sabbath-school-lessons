---
title:  Leksiyon
date:   03/09/2019
---

`Himoe sang malip-ot nga punto ang Efeso 2:8-10 sa imo kaugalingon nga mga polong.  Ano ang masugid sa aton sang sini nga mga bersikulo nahanungud sang relasyon sa tunga sang bugay kag maayong buhat?`

Ang Bibleya nagasugid sa aton nga natuga kita agud magsimba sa Dios kag magserbisyo sa iban.  Sa aton lamang imahinasyon nga makatinguha kita sa paghangup kun daw mangin kaangay sa ano ang ini nga binuhatan sa isa ka walay sala nga duug.

Sa subong, tungud sa sala, ang aton lang nahibal-an amo ang isa ka naguba kag nalaglag nga kalibutan.  May kaayohan para sa aton kay bangud sa bugay sang Dios, nga napabutyag kag napakita paage sa pag-antus ni Jesus para sa sala sang kalibutan, nagbukas ini sang paage para sa kapatawaran kag pag-ayo.  Gane, bisan pa sa tunga sang sining nalaglag nga kalibutan ang aton kabuhi nangin bug-os nga binuhatan sang Dios, kag ginagamit kita sang Dios nga magpakig-upod sa Iya agud maayo kag mapasag-uli ang nakaguba kag nakasakit sa kabuhi sang iban (tan-awa ang Efe. 2:10).  “Yadtong mga nakabaton dapat magpakigbahin sa iban.  Sa tagsa ka duug may nagapanawag para buligan.  Nagatawag ang Dios sa mga katawhan nga mangin malipayon sa pagbulig sa ila isigkatawo.”—Ellen G. White, The Ministry of Healing, p. 103.

Sa liwat, wala kita nagahimo sang maayong buhat—kaangay sa pagkabalaka sa mga imol, pagtabang sa ginapigos, pagpakaon sa ginagutom—agud maangkon ang kaluwasan ukon makatindug upod sa Dios.  Bangud kay Cristo, paage sa pagtoo, sarang na kita makatindug upod sa Dios.  Aton lamang kilalahon nga kita mga makasasala kag biktima sang sala apang sa pihak sini, ginpalangga kag gintubos kita sang Dios.  Samtang nagapakigbato pa kita sa mga pagsulay sang pagkamaiya-iyahon kag paghamkon, ang mapainubuson kag bunayag nga bugay sang Dios nagatanyag sa aton sang isa ka bag-o nga sahe sang kabuhi kag gugma nga makabag-o sang aton kabuhi.

Kun magtolok kita sa cruz, aton makita ang daku kag kompleto nga pag-antus nga nahimo para sa aton kag matalupangdan naton nga wala na kita sang madugang pa sa kun ano ang ginatanyag sini sa aton paage kay Cristo. Apang wala ini nagakahulugan nga indi na kita maghimo sang bisan ano nga butang bilang balos sa nahatag sa aton ni Cristo.  Sa pihak sini, dapat kita magbalos, kag ano pa ang pinakamaayo nga paage agud makabalos sa gugma nga nahatag sa aton sang sa pagpakita sang gugma sa iban?

`Basaha ang 1 Juan 3:16, 17.  Paano ang ini nga bersikulo makapaganyat sa kun ano dapat ang aton mangin balos sa nahimo sang cruz sa aton?`