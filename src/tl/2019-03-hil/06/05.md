---
title:  Paage sang Pagsimba
date:   07/08/2019
---

Sa ila pagpaathag bahin sa relasyon sa tunga sang pagsimba kag hustisya, may yara isa pa ka tikang nga ginadoso ang mga manalagna: nga ang aktibo nga pagkabalaka para matabangan ang imol kag ginapigos kag mabuligan ang nagakinahanglan isa ka importante nga bahin sang pagsimba mismo.  Ang Isaias 58 isa ka kapitulo nga nagpaathag bahin sini. 

`Basaha ang Isaias 58.  Ano ang nangin sayup bahin sa relasyon sa tunga sang Dios kag sang Iya katawhan nga nalaragway sa nahauna nga bahin sang sini nga kapitulo?`

Kaangay sa aton na naton-an, ang ini nga kritisismo napatuhoy sa katawhan nga nagapakita nga relihiyoso.  Daw nagapakita sila nga makugi sa pagpangita sa Dios, apang wala ini nagmadinalag-on.  Gane, nagsiling ang Dios nga dapat tilawan nila nga bag-ohon ang paage kun paano sila magsimba, ila testingan ang lain naman nga paage sang pag-alagad sa Dios.  Kun Sia amo ang magpili kun paano sila magsimba ini amo “ang paghubad sang mga gapus sang pagkamalaut, ang pagpalus sang mga higot sang gota, ang pagbuhi sang mga ginpigus, kag balion ang tagsa ka gota” (Isa. 58:6).  Pakaonon man nila ang ginagutom, hatagan sang panalipdan ang mga wala sing puluy-an, kag buligan yadtong nagakinahanglan.

Ang kaangay sina nga buluhaton wala napahayag nga amo lamang ang paage sang pagsimba, apang ang Dios nagtugda sa ila sini bilang isa ka paage sang pagsimba—kag isa ka sahe sang pagsimba nga mas maayo pa sang sa tradisyonal nga mga pagsolondan sa pagsimba sang katawhan.  Bangud sina, ang pagsimba indi lamang nga nagapatuhoy sa imo kaugalingon kundi sa butang nga nagadala sang pagpakamaayo sa tanan nga sumilimba sang Dios.  “Ang matuud nga tuyo sang relihiyon amo ang paghilway sa tawo gikan ila kabudlayan nga dolot sang sala, pagkuha sang pagpamigos, kag pagdoso sang hustisya, kahilwayan, kag paghidait.”—The SDA Commentary, vol. 4, p. 306.

Sa Isaias 58:8-12, nagsaad ang Dios sang pagpakamaayo bilang sabat sa sini nga sahe sang pagsimba.  Sa pagkamatuud, nagasiling ang Dios nga kun ang katawhan indi magpatuhoy sing labi sa ila kaugalingon, ila makita nga ang Dios magapanghikot upod sa ila kag paage sa ila agud makadala sang pag-ayo kag pagpasag-uli.

Ang makagalanyat kay ang ini nga kapitulo nag-angut sang sini nga sahe sang pagsimba sa pagpabuhi bahin sa puno sang “kalipay” nga pagbantay sang Inugpahuway.  Nakonsiderar na naton ang pipila ka malig-on nga kaangtanan sa tunga sang Inugpahuway kag pagministeryo, apang ang ini nga mga bersikulo nagalakip sang sini nga mga buluhaton sa pagtawag sa katawhan nga mapabaskog ang ila pagsimba kag matukiban ang pagpakamaayo sang Dios.  Sa pagpamalandong sa sini nga mga bersikulo, Si Ellen G, White nagkomento, “Sa mga nagabantay sa Inugpahuway sang Ginoo yara natungtung ang responsibilidad sa paghimo sang buluahaton bahin sa kalooy kag pagkamaalwan.”—Welfare Ministry, p. 121.