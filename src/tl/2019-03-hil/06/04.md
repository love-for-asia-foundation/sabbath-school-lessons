---
title:  Relihiyoso nga Manugpigos
date:   06/08/2019
---

Sa tinion sang kaayohan sang ginharian sang Israel kag Juda, ang katawhan nagabalik sa templo kag sa pagsimba sa Dios, bisan pa nga ang ila pagsimba masami nga namixklahan sang impluwensya sang diosdios kag mga relihiyon sang mga pungsud sa palibot.  Apang suno sa mga manalagna, bisan pa ang ila pinakamaayo nga pagtinguha sa relihiyon indi pa nagakaigo nga makapalayo sa ila gikan sa kalautan nga nagsulod sa duta kag sa ila matag-adlaw nga kabuhi.  Kag bisan ano paman kabudlay ang ila pagtinguha nga mangin relihiyoso paage sa ila mga ritwal sa pagsimba, ang musika sang ila ambahanon indi makapauntat sa singgit sang mga imol kag ginapigos.

Si Amos naglaragway sang katawhan sa iya panahon bilang mga “nagatapak sang mga nawad-an, kag buot magpapas sang mga imol sa duta” (Amos 8:4 NIV).  Nakita niya ang ila handum nga mahuman dayun ang ila mga ritwal agud makabukas sila sa merkado kag makabalik sa ila indi tampad nga pagbaligya, nga “mabakal ang imol sing pilak kag ang mga nawad-an sa isa ka paris nga sandalias” (Amos 8:6).

`Basaha ang Isaias 1:10-17,  Amos 5:21-24,  kag Miquias 6:6-8.  Ano ang ginahambal sang Ginoo sa sining relihiyoso nga katawhan nahanungud sa ila mga ritwal?`

Paage sa Iya mga manalagna, nagamit ang Dios sang matigdas nga pinolongan agud sawayon ang relihiyon kag pagsimba nga wala naangut kag nagakontra sa nagaantus kag ginapigos nga yara sa ila palibut.  Sa Amos 5:21-24, aton mabasa nga ang Dios nagasiling “ginadumtan ko,” “ginatamay,” kag ginakangil-aran ang ila pagsimba.  Ang ila pagtilipon ginlaragway bilang isa ka “malain nga baho,” kag ang ila mga halad kag musika wala sing pulus.

Sa Miquias 6, aton makita ang sunodsunod nga mga laygay kun paano sila makasimba sa Dios sing nagakaego.  Ang manalagna nagtanyag sang pagtugda nga magdala sang halad-nga-sinonog, kag niyan dugangan ang halad “sang linibo nga mga carnero nga lalaki, ukon sang linaksa nga mga suba nga lana” (Miq. 6:7) antes sia nagtugda sang tuman nga lala nga paghalad sang panganay nga bata agud maangkon ang pagpahamuut kag pagpatawad sang Dios.

Sa ulihi, ang gusto sang Dios para sa ila amo ang “paghimo sing matarung, kag ang paghigugma sang kalolo, kag ang paglakat sing mapainubuson upud sa imo Dios” (Miq. 6:8).

`Nakaage kana bala nga nakabig mo ang imo kaugalingon nga may kapakyasan bangud nga mas nagkabalaka ka nahanungud sa relihiyoso nga mga programa kag mga pagsolondan sang sa pagbulig sa mga nagakinahanglan nga yara sa imo palibot?  Ano ang imo naton-an gikan sa sina nga eksperiensya?`