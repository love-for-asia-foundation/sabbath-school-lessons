---
title:  Kalooy kag Pagkamatinoohon
date:   08/08/2019
---

Sang gin-atubang si Jesus sang pipila ka mga pinuno sang relihiyon sa iya kapanahonan nga nagpamatuk sa Iya pagkaon upod sa “mga makasasala,” gingamit Niya ang sinulatan ni propeta Isaias, kag nagsiling sa ila nga bukaron ang ila mga kasulatan kag tukibon kun ano ang buut silingon sang Dios sang nagpamolong Sia nga, “buut ko ang kalooy kag indi ang halad” (Mateo 9:13, Oseas 6:6).

Aton makita nga si Jesus nagkabuhi sang isa ka kabuhi nga nagakabalaka kag nagaalagad.  Ang Iya pagpakig-upod sa iban, ang Iya makatalanhaga nga pagpang-ayo, kag madamo sang Iya mga paanggid ang nagapahayag kag nagalaygay nga ang isa ka kabuhi nga ginakabuhi sa sina nga paage amo ang pinakamaayo nga paage agud mapahayag ang matuud nga paghigugma sa Dios.  Ang mga pinuno sang relihiyon amo ang Iya pinakadko nga kritiko apang sila man ang ginaigo sang Iya matigdas nga kritisismo.  Kaangay man sa relihiyoso nga katawhan sa panahon ni Isaias, nagapati sila nga nasiguro ang ila pinasahe nga relasyon sa Dios bangud sang ila relihiyoso nga mga pagsolondan, samtang nga ginaabuso man nila ang mga imol kag ginapatumbayaan ang mga nagakinahanglan.  Ang ila pagsimba wala nagauyon sa ila ginahimo, kag wala nagaalang-alang si Jesus sa Iya pagkondenar sa sina nga sahe sang pagkahipokrito.

`Basaha ang Marcos 12:38-40.  Ang komento bala ni Jesus nga “ginahalunhun nila ang balay sang mga babaying balo” indi nagakaigo sa sini nga sinulatan, ukon amo bala ina ang punto nga gusto epahayag ni Jesus? Paano nimo mapaathag kun ngaa nga “magabaton sila sang daku nga silot”?`

Ayhan ang pinakamakahaladluk nga wali ni Jesus nga para sa relihiyoso nga mga katawhan amo ang makita sa Mateo 23.  Indi lamang nga ginlaragway ni Jesus ang ila relihiyon nga wala nagabulig sa katawhan nga makalolooy, ginkabig pa Niya ang ina nga relihiyon nga nagapadugang sa ila mga kabudlayan.  Bangud sang ila hinimoan ukon kulang sa buhat kag pagkabalaka, nagsiling si Jesus sa ila nga “ ‘ginatakpan ninyo ang ginharian sang langit sa atubangan sang mga tawo’ ” (Mateo 23:13).

Apang kaangay man sa mga manalagna sang una, si Jesus derikta man nga nagpatuhoy sa nag-ulot nga yara sa tunga sang ila seryoso kag relihiyoso nga mga pagsulundan kag sang pagkawalay hustisya nga ila ginpatumbayaan.  “ ‘Kailo man kamo, mga manunodlo sang Kasugoan kag mga Fariseo! Mga salimpapaw! Nagahatag kamo sa Dios sang ikanapulo nga bahin bisan sang panakot subong sang tanglad, sang sibuyas, sang luy-a, pero ginapatumbayaan ninyo ang labing importante nga mga ginatudlo sang Kasugoan, nga amo ang katarungan, kaluoy kag pagkamatinoohon’ ” (Mateo 23:23).  Madasig si Jesus nga nagdugang nga ang relihiyoso nga mga pagsolondan kag pagbantay indi sayup sa ila kaugalingon, apang indi sila dapat mangin tal-us sa alalangay nga pagtratar sa iban.

`Paano kita makalikaw sa siod sang paghunahuna nga ang pag-angkon kag paghibalo sang kamatuuran ensakto na?`