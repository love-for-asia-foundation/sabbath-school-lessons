---
title:  Pagsimba sa diosdios kag Pagpigos
date:   04/08/2019
---

Wala nagdugay pagkatapos nga nagiyahan sang Dios ang katawhan sang Israel paggwa sa Egipto, nag-atubang Sia sa ila sa Bukid sang Sinai, nga naghatag sa ila sang nasulat nga Napulo ka Sogo, upod ang una nga duwa ka sogo nga indi magsimba sa iban nga dios kag indi maghimo sang diosdios (Exod. 20:2-6).  Bilang sabat, nagsaad ang katawhan nga tumanon ang tanan nga ginsogo sa ila kag magkabuhi bilang Iya katawhan (Exod. 24:1-13).

Apang sunod sini nagsaka si Moises sa bukid sa sulod sang lapit anum ka semana nga wala nakabalik kag ang katawhan nagsugod sa paghunahuna kun ano na ang natabo sa iya.  Bangud sa pagkumud sang kadam-an, naghimo si Aaron sang isa ka bulawan nga tinday nga baka kag nagtuytuy sa katawhan sa pagdolot sang halad sa sini, pagkatapos “naglingkod ang katawohan sa pagkaon kag sa paginum, kag nagtindug sa paghampang” (Exodo 32:6).  Ang Ginoo kag si Moises pareho nga naakig sa tuman lang kadali nga ang katawhan nagtalikod sa Dios kag nagsimba gilayon sa diosdios—kag ang pagpatunga lamang ni Moises ang nagluwas sa Israel gikan sa silot nga nagakadapat sa ila (Exod. 32:30-34).

Apang, ang mga diosdios isa ka pagsulay nga sa masami nagakadala ang katawhan sang Dios. Ang kasaysayan sang mga Hari sang Israel kag Juda natublag sang mga tinion bahin sa diosdios, nga ginalakipan sang mapintas nga binuhatan sang pipila ka mga hari nga nagdul-ong sa ila katawhan nga maghimo sang pagsimba sa sini nga mga diosdios.  Ang ini nga pagkadimatinoohon amo ang sulitsulit nga ginapatuhuyan sang mga manalagna nga ginpadala sang Dios agud pagatawgon ang katawhan nga magbalik sa Iya.  Sa masami, ang yara sa tunga sang panawagan para sa pagbag-o kag pagreporma, amo ang panawagan para sa mas maayo nga pagtratar sa mga imol, nagakinahanglan, kag makalolooy nga yara sa tunga nila.

`Basaha ang Salmo 115:1-8. Ano ang importante nga punto sang manunulat diri?`

Isa ka posibilidad bilang tawo nga mangin kaangay kita sa butang ukon persona nga aton ginasimba kag ginapatuhuyan.  Gane, natural lamang nga ang pagkabalaka sa iban kag ang hustisya madula kun ang katawhan sang Dios magliso gikan sa pagsimba sa Dios sang hustisya pakadto sa pagsimba sa sayup nga diosdios sang palibut nga pungsud, nga sa masami ginakilala bilang dios sang inaway ukon mabinungahon.  Kun magpili sila sa iban nga dios, nagabag-o pagtamud sang katawhan sa madamo nga mga butang, upod ang kun paano sila magtratar sa iban.  Kun nagmatutum lang sila sa Ginoo, nahimo man kuntani nila ang pareho sang Iya pagkabalaka para sa mga nagakinahanglan sa tunga nila. 

`Magpamalandong sa sining ediya nga mangin kaangay sa kun ano ukon sin-o ang aton ginasimba. Paano naton makita ang pagpahayag sang sini nga prinsipyo?`