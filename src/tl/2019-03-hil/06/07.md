---
title:  Dugang nga Pagtoon
date:   09/08/2019
---

Basaha ang sinulatan ni Ellen G. White nga, “Isaiah 58—A divine Prescription,” pp. 29-34, sa Welfare Ministry; “Woes on the Pharisees,” pp. 610-620, sa The Desire of Ages.

“Sa iya pagdoso sa bili sang praktikal nga pagkadiosnon, ang manalagna nagsulit lang sa laygay nga nahatag sa Israel sang una nga panahon….sa malawig na nga tinuig ang ini nga laygay ginsulit sang mga alagad sang Dios para sa mga yara sa peligro nga mahulog sa pagkasalimpapaw kag malipat sa pagpakita sang kalooy.”—Ellen G. White, Prophets and Kings, pp. 326, 327.

“Gintudloan ako nga pagapatuhuyon ang katawhan sa ika 58 nga kapitulo sang Isaias.  Basaha sing mahinalongon ang ini nga kapitulo kag hangpa ang sahe sang pagministeryo nga magadolot sang kabuhi sa mga iglesia.  Ang buluhaton sang maayong balita mapalapnag paage sa aton pagkaalwan kag sang aton man nga pagpangabudlay.  Kun makasugata ka sang nagaantus nga tawo nga nagakinahanglan sang bulig, buligi sila.  Kun makita mo ang ginagutom, pakaona sila.  Paage sa paghimo sini nagabuhat ka sang nagauyon sa ministeryo ni Jesus.  Ang balaan nga hilikuton sang Agalon isa ka buluhaton sang pagkamaalwan.  Ang tanan nga katawhan sa bisan diin nga bahin sang duta dapat mabuyok nga mangin kabahin sa sini.”—Ellen G. White, Welfare Ministry, p. 29.

**Mga Palamangkutanon nga Paga-diskusyunan**

`1.	Nakahunahuna kana bala nahanungud sa paghimo sang hustisya kag mahigugmaon nga pagkalooy bilang binuhatan sang pagsimba? Paano ayhan ini makabag-o sang imo pagpakita sang kabalaka sa iban?  Paano ayhan ini makabag-o sang imo pagsimba?`

`2.	Paano kita makabantay batok sa pagpatumbaya sang “labi ka importante nga ginatudlo sang kasogoan” (Mateo 23:23) sa aton Kristohanon nga pagkabuhi, sa kada isa kag bilang isa ka iglesia?  Madumduman mo bala ang pipila ka ehemplo sa imo kaugalingon nga eksperiensya nga ayhan ikaw “nagasala sang hamlok apang nagahalunhon sang kamelyo” (Mateo 23:24)?`

`3.	Ngaa nga ang pagkasalimpapaw ginakabig nga sala? Indi bala maayo nga magtinguha nga makita sa kaangay nga nagahimo kita sang maayo?` 

`4.	Paano ang palanan-awon kag kabalaka sang Dios para sa imol kag nawad-an nga napahayag paage sa mga manalagna, makabag-o sang imo pagtan-aw sa kalibutan? Paano nimo basahon ukon pamatian ang inyo lokal nga mga balita sa lain nga paage kun tan-awon kag pamatian mo ini nga may mga mata kag dulunggan ka sang isa ka manalagna?`   

**Kabug-osan**:  Samtang nga ang mga manalagna nagakabalaka nahanungud sa kalautan sa duta, nagapatuhoy sila sing labi sa kalautan nga ginahimo sang katawhan nga nagakabig nga nagasimba sila sa Dios.  Para sa mga manalagna kag para kay Jesus, ang pagsimba nagakontra sa pagkawalay hustisya.  Ang matuud nga pagsimba nga ginapangita sang Dios nagalakip sang pagpamatuk sa pagpamigos kag nagakabalaka sa mga imol kag nagakinahanglan.