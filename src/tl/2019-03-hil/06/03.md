---
title:  Rason sa Pagsimba
date:   05/08/2019
---

Sa bug-os nga Bibleya, ang katawhan sang Dios ginapangabay nga magsimba sa Dios, apang ginhatagan man kita sang sulitsulit nga rason para sa paghimo sini.  Ginhambalan kita nga simbahon Sia bangud sa kun sin-o Sia, kun ano ang Iya nahimo, kag tungud sang Iya madamo nga mga kinaiya.  Upod sini amo ang Iya pagka-maayo, hustisya, kag kalooy.  Kun ginapadumdum kita bahin sa kun kaangay sa ano ang Dios, kun ano ang Iya nahimo para sa aton (elabi nagid sa kruz ni Cristo), kag kun ano ang Iya nasaad nga himoon, wala sing isa sa aton nga wala sang rason sa pagsimba kag pagdayaw sa Dios.

`Basaha ang Deuteronomio 10:17-22,  Salmo 101:1,  146:5-10,  Isaias 5:16,  61:11.  Ano ang nagabuyok para sa pagsimba kag pagdayaw sa Dios nga nahatag sa sini nga mga bersikulo?`

Ang kaangay sina nga rason para sa pagsimba indi na bag-o sa katawhan sang Dios.  Ang pipila sa mga pinakamalipayon nga tinion sang pagsimba sang bag-o nahilway nga mga Israelinhon natabo bilang sabat sa maathag nga pagpatunga sang Dios para sa ila.  Halimbawa, pagkatapos nga napagwa sa Egipto kag nakatabok sa dagat nga mapula, si Moises kag Miriam naggiya sa katawhan sa pag-amba sang pagdayaw sa Dios para sa kun ano ang ila nakita kag sang pagluwas sa ila (Exodo 15).

Ang hustisya kag kalooy sang Dios nga napahayag sa sina nga hitabo indi dapat pagkalipatan.  Samtang ang katawhan padayon nga nagapabuhi sa sini nga mga estorya paage sa pagsugid sini permi, ang binuhatan kag hustisya sang Dios padayun nga mangin inspirasyon para sa ila pagsimba pagkatapos sang mga tinuig kag sa masunod pa nga mga henerasyon.  Ang isa ka ehemplo sang sini nga pagsugid sang estorya kag pagsimba nasulat sa Deuteronomio 10:17-22.

Una, ang hustisya sang Dios, kabahin sa kun sin-o Sia, isa ka sentro nga pundasyon sang Iya karakter.  “Sa pagkamatuud, ang Dios indi maghimo sing pagkamalaut, kag ang Makaako indi magpatiko sang katarungan” (Job 34:12).  Ang Dios matarung kag nagakabalaka sa hustisya—kag rason ina nga simbahon kag dayawon Sia.

Ikaduha, ang hustisya sang Dios makita sa Iya ensakto kag matarung nga binuhatan para sa Iya katawhan kag para sa tanan nga imol kag ginapigos.  Ang Iya hustisya indi lamang nga isa ka paglaragway sang Iya karakter.  Sa baylo, ang Bibleya nagalaragway sang isa ka Dios nga “nakabati sa pagtuaw sang nagakinahanglan” (Job 34:28) aktibo Sia kag nagakabalaka nga matadlong ang mga sayup nga tama ka athag sa aton kalibutan.  Sa ulihi, matuman nagid ini sa katapusan nga paghukom sang Dios kag sa Iya pagtuga liwat sang kalibutan.  

`Kun ang sang una nga mga Israelinhon may rason nga magdayaw sa Ginoo, daw ano pagid ang rason naton nga nagkabuhi pagkatapos sang Kruz?`