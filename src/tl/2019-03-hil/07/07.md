---
title:  Dugang nga Pagtoon
date:   16/08/2019
---

Basaha ang sinulatan ni Ellen G. White sa, “In the Footsteps of the Master,” pp. 117-124, sa Welfare Ministry; “Days of Ministry,” pp. 29-50, sa The Ministry of Healing; “The Temple Cleansed Again,” pp. 589-600; “In Pilate’s Judgement Hall,” pp. 723-740, sa The Desire of Ages.

“Ang Dios naghatag sa Iya polong sang malig-on nga pagpamatuud nga pagasilotan Niya ang mga nagalapas sang Iya kasogoan.  Yadtong mga naga-into sang ila kaugalingon nga tuman Sia ka maloloy-on para maghatag sang paghukom sa makasasala, dapat magtolok lamang sa cruz sang kalbaryo.  Ang kamatayon sang walay dagta nga Anak sang Dios nagapamatuud nga ‘ang bayad sang sala kamatayon,’ nga ang tagsa kag paglapas sa kasogoan sang Dios dapat magbaton sang iya sini nagakaego nga silot.  Si Cristo nga walay sala nangin makasasala para sa tawo.  Ginpas-an Niya ang sala sang paglapas, kag ang pagkadula sang nawung sang Iya Amay, tubtub nga nasakitan ang Iya tagiposoon kag nadula ang Iya kabuhi.  Ini tanan nga pag-antus nahimo agud matubos ang mga makasasala.  Wala na sing iban pa nga paage nga mahilway ang tawo gikan sa bayad sang sala.  Kag ang tagsa ka tawo nga magbalibad nga mangin umalambit sang pagtubos nga nasakdag sang sina nga pag-antus magapas-an sa iya kaugalingon sang sala kag silot sang pagkamalinapason.”—Ellen G. White, The Great Controversy, pp. 539, 540.       

**Mga Palamangkutanon nga Paga-diskusyunan**

`1.	Basaha ang mga tinaga ni Ellen G. White sa ibabaw.  Estoryahe ang nahanungud sa pagkamatuud sang pagka walay hustisya:  Si Cristo, ang inosente, nag-antus sang silot sa makasasala!  Ngaa tama ka importante nga huptan ang ini nga kamatuuran sa aton kaugalingon?`

`2.	Si Jesus wala nagdoso sang politikal nga pagreporma agud mapakita ang sahe sang “ginharian” nga Iya ginapatuhoy.  Sa ulihi, ang kasaysayan napun-an sang tuman ka makasusubo nga mga estorya sang katawhan nga nagamit sang pagpwersa kag pagpigos, tanan sa ngalan sang pagbulig sa makalolooy kag ginapigos.  Sa masami ang kalabanan nga nahimo amo ang pagbulos sang isa ka grupo nga nagapamigos sa isa naman ka grupo.  Bisan pa nga ang mga kristohanon sarang kag dapat maghimo upod sa nagagahum agud makabulig sa ginapigos, ngaa nga dapat masami sila nga mag-andam sa pagamit sang politika agud mahimo ini?`

`3.	Hunahunaa kun ano ang nagalakip sa plano sang kaluwasan.  Si Jesus, isa ka matarung, nag-antus para sa dilimatarung—kun sayoron sa kada isa sa aton.  Ngaa nga ang ining daku nga pag-antus para sa aton dapat makahimo sa aton bilang bag-o nga katawhan sa kay Cristo?`

**Kabug-osan**:  Sa tolon-an sang maayong balita, ang hilikuton ni Jesus napakilala kag napaathag nga may pagbase sa buluhaton sang mga manalagna sa Daan nga Katipan.  Maayong balita sa mga imol, kahilwayan para sa ginapigos, kag ang pag-ayo para sa ginasakitan nabantala bilang mga tanda sang Mesias—kag amo ini ang mga butang nga napakita ni Jesus sa Iya pagministeryo.  Apang, sa Iya kamatayon, nag-antus man Sia sa epekto sang pagkawalay hustisya kag sa ulihi nagmadinalag-on sa kalautan kag kapintas sang tawo.  Salamat sa indi matarung Niya nga kamatayon para sa aton, ang aton sala sarang na mapatawad, kag yara na sa aton ang saad sang kabuhi nga walay katapusan.