---
title:  Ang Cruz ni Cristo
date:   15/08/2019
---

Ang kamatuuran nga ang Dios isa ka Dios nga nakakita kag nakabati sa singgit sang mga imol kag ginapigos makapaumpaw sa balatyagon.  Nga ang Dios isa ka Dios nga, paage kay Jesus nakaeksperiensia kag nakapakigbato sa malala nga kapintas sang aton kalibutan, upod ang pagpigos, kag pagkawalay hustisya isa ka makatilingala nga butang.  Sa pihak sang tanan nga kalooy kag kaayo nga napakita ni Jesus sa Iya pagkabuhi kag pagministeryo, ang Iya kamatayon natabo bilang resulta sang kaugot, kahisa, kag pagkawalay hustisya. 

Gikan sa masinulub-on nga pagpangamuyo ni Jesus sa harden sang Getsemane padulong sa pag-aresto sa Iya, “paglitis,” pagsakit, pagyaguta, paglansang, kag kamatayon, napakigbatoan Niya ang tuman kasakit nga eksperiensia sang kasakit, kapintas, malaut, kag nagapigos nga paggahum.  Tanan ini nangin mas malala bangud nga ang Isa nga nag-antus sini inosente, putli, kag maayo nga Anak sang Dios:  “kondi gin-ula niya ang iya kaugalingon, nga nangindagway sang ulipon, nga natawo sa kaanggid sang mga tawo. Kag sang nakita sa bayhon sang tawo nagpaubus sia sang iya kaugalingon kag nanginmasinolondon tubtub sa kamatayon, bisan kamatayon sa cruz!” (Fil. 2:7, 8).  Paage sa pagtolok sa kaluwasan, makita naton ang katahum sang pag-antus ni Jesus para sa aton, apang indi kita dapat malipat sa kapintas sang pag-antus kag pagkawalay hustisya nga Iya naeksperiensyahan.

`Basaha ang Isaias 53:3-6.  Ano ang masugid sini sa aton nahanungud kun ano ang natabo kay Jesus, ang enosente nag-antus para sa nakasala? Paano ini makabulig sa aton nga mahangpan kun ano ang Iya naagyan para sa aton?`

Paage kay Jesus, nakahibalo ang Dios kun kaangay sa ano ang balatyagon nga mangin biktima sang kalautan kag pagkawalay hustisya.  Ang pagpatay sa enosente nga tawo isa ka kremin; ang pagpatay sa Dios mas sobra pagid.  Ang Dios nagpakilala sang Iya kaugalingon sa aton, diri mismo sa indi maayo naton nga kondisyon agud indi kita makaduhaduha sa Iya pagbatyag, kalooy, kag pagkamatutum sa Iya saad:  “Kay wala kita sing isa ka pinakamataas nga sacerdote (si Jesus) nga indi matandug sang aton mga kaluyahon, kondi isa nga nasulay sa tanan nga bagay kaangay naton, apang wala nagapakasala” (Heb. 4:15).  Daw ano ini nga pagpahayag bahin sa karakter sang aton Dios!  Paano naton matungkad sa aton panghunahuna ang maayong balita nahanungud sa Dios nga napahayag cruz?    

`Sa tanan naton ginahimo para sa Ginoo, elabi nagid ang pagbulig sa mga nagakinahanglan, ngaa dapat naton permi huptan nga sentro sang aton misyon kag tinutuyo ang kamatayon ni Jesus sa baylo naton—nga indi lamang para sa aton kundi para man sa aton mga ginabuligan?`