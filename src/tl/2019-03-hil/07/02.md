---
title:  Ambahanon ni Maria
date:   11/08/2019
---

Paminsara ang ini nga talan-awon: Si Maria nakabaton sang isa ka mensahe gikan sa manugtunda nga si Gabriel mga pila lang ka inadlaw ang nagligad.  Ginhambalan niya sia nga mangin iloy sia ni Jesus, ang Anak sang Labing Mataas.  Wala pa sia sang nasugiran nga bisan sin-o apang naglakat sia para magbisita kay Elizabet, ang iya parente nga mas magulang sang sa iya, nga nagapaabot man sang isa ka milagro nga anak.  Bangud sa espirituhanon nga kaalam nahibaloan ni Elizabet ang balita antes pa nakahambal sang bisan ano si Maria, kag ginsaulog nila nga duwa ang mga saad kag pagkamaayo sang Dios.

`Basaha ang Lucas 1:46-55.  Talupangda ang mixkla sang pagdayaw bahin sa kun ano ang kahulugan sini para sa iya—“ ‘kay Sia nga gamhanan naghimo sa akon sing dalagkung mga butang’ ” (Lucas 1:49).  Ngaa nga ang aton pagdayaw kag pagsimba dapat maglakip sang personal kag kabug-osan nga pagpahayag?`

Isa ini ka talalupangdon nga ambahanon nga sarang maangot sing nagakaego sa mga Salmo ukon mga sinulatan sang mga manalagna nga Hebreo.  Si Maria may tuman nga pagbatyag sang katingala kag pagpasalamat sa Dios.  Nakita niya sing maathag nga nagapanghikot ang Dios sa iya kaugalingon nga kabuhi, apang nakahibalo man sia sa mas masangkad nga katuyuan bahin sa plano sang Dios para sa iya pungsud kag sa tanan nga katawhan.

Apang sa paghangup ni Maria, indi lamang nga gamhanan kag takus dayawon ang Dios, isa man sia ka maloloy-an kag may pinasahe nga pagtamud sa mapainubuson, ginapigos, kag imol.  Ang manugtunda bag-o lang gid nakahalin pagkatapos niya pabalo kay Maria sang “maayong balita” bahin sa matabo niya nga pag-anak kag nagkanta sia sini:  “ ‘ginholog niya ang mga gamhanan gikan sa ila mga trono, kag ginbayaw ang mga kubus; ang mga gutum ginbusug niya sing maayo nga mga butang, kag ang mga manggaranon ginpahalin niya nga walay dala’ ” (Lucas 1:52, 53.

Dira gid sa pagsugod sang estorya bahin sa kabuhi ni Jesus sa duta, ginpakilala Sia bilang isa ka Manugdumala (Lucas 1:43)—apang bilang manugdumala sang nagkalainlain nga ginharian.  Kaangay sa nalaragway sang madamo nga mga komentador, ang ginharian sang Dios nga ginsugdan kag ginpundar ni Jesus isa ka “baliskad nga ginharian” kun ekomparar sa mga ginharian sa sini nga kalibutan.  Sa paglaragway nga aton naangkon bahin sa ginharian ni Jesus, ang mga gamhanan kag manggaranon nangin kubus, kag ang mga imol kag napigos nahilway, “nasakdagan” kag nabayaw.

`Kun ang iglesia dapat mangin isa ka pagpahayag sang ginharian sang Dios, ano ang maayo nga mahimo sang iglesia augd mapakita ang ginlaragway ni Maria nga “baliskad sang sa ginharian sa kalibutan”?  Paano ini mahimo nga indi mangin bayas para sa mga manggaranon kag gamhanan nga mga umalambit man sang gugma ni Cristo?`