---
title:  Paghawan sa Templo
date:   14/08/2019
---

Kun basahon naton ang mga estorya ni Jesus sa tolon-an sang maayong balita, maganyat kita sa malolo nga imahin ni Jesus—sa Iya kabalaka para sa masakiton kag mga kabataan, ang Iya mga estorya bahin sa pagpangita sang nadula, kag ang Iya pagpamolong nahanungud sa ginharian sang Dios.  Ayhan amo ini ang mga rason kun ngaa nga makibot kita sa iban nga mga estorya nga nagahimo Sia sang may pagpamilit kag prangka—elabi nagid batok sa mga pinuno sang relihiyon sa Iya kapanahonan kag sang iban nila nga mga pagsolondan.

`Basaha ang Mateo 21:12-16,  Marcos 11:15-19,  Lucas 19:45-48, kag Juan 2:13-17.  Ano ang importansia sang kamatuuran nga ang ining magkapareho nga mga estorya nasugid sa tagsa ka tolon-an sang maayong balita?`

Indi makatilingala nga ang ini nga hitabo nalakip sa tagsa ka tolon-an sang maayong balita.  Isa ini ka estorya nga napun-an sang drama, aksyon, kag tuman nga emosyon.  Maathag nga nagkabalaka si Jesus nahanungud sa pagamit sang templo sa sini nga paage kag nahanungud sa pagpasulabi sa pagbaligya sang mga enughalad nga mga kasapatan sang sa matuud nga pagsimba.  Daw ano nga pagpasipala sa tanan nga ginasimbalohan sang sadto nga mga halad, nga amo ang kabaylo sang Iya kamatayon para sa sala sang kalibutan!   

Ang kaangay sina nga binuhatan nag-angut gid sa tradisyon sang mga manalagna nga Hebreo.  Ang ini nga punto natugda sa tagsa ka hitabo sa tolon-an sang maayong balita paage kay Jesus ukon sang manunulat sang maayong balita nga nagmitlang sang gikan kay Isaias, Jeremias, ukon Salmo agud mapaathag kun ano ang nagakatabo sa sini nga estorya.  Ang katawhan nagkilala kay Jesus bilang isa ka manalagna (tan-awa ang Mat. 21:11) kag nagkari sila sa Iya samtang Sia napang-ayo kag nagpanudlo sa gawang sang Templo pagkatapos nga napangtabog Niya ang mga manugbaligya kag manugbaylo sang kwarta.  Ang katawhan amo ang nakakita sang pag-ayo sa Iya pagtandug kag ang paglaum nagtubo sa ila mga tagiposoon samtang nagpamati sila sa Iya ginpanudlo.

Ang mga pinuno sang relihiyon nagkilala man kay Jesus bilang isa ka manalagna—bilang isa nga peligro sa ila pagdumala—gane naghimo sila sang plano agud mapatay si Jesus, sa pareho man nga paage nga nahimo sang ila kaliwatan batok sa mga manalagna sang una nga panahon (tan-awa ini nga kinalain sa Lucas 19:47, 48).

`Bilang myembro sang iglesia, paano naton mahimo ang aton nga bahin agud masiguro nga ang aton lokal nga mga iglesia indi mangin duug nga nagkinahanglan sang kun ano ang kinahanglanon sang templo sa panahon ni Cristo?  Paano naton malikawan ang ining espirituhanon nga peligro?  Ano ayhan ang pipila sini sa ila?`