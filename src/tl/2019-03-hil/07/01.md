---
title:  Si Jesus kag ang mga Nagakinahanglan
date:   10/08/2019
---

### Basaha para sa Pagtoon sini nga Semana
Lucas 1:46-55,  4:16-21,  7:18-23,  Mateo 12:15-21,  Mateo 21:12:16,  Marcos 11:15:19,  Isa. 53:3-6.

> <p>Salauluhon nga Texto</p>
> “ ‘Ang Espiritu sang Ginoo yari sa akon, bangud nga 	ginhaplas niya ako sa pagwali sang maayong balita sa mga imol.  Ginpadala 	niya ako sa pagbantala sing pagbuhi sa mga bihag kag pagpasag-uli sang 	itololok sa mga bulag, sa paghilway sang mga ginpigus, sa pagbantala sang tuig 	nga nahamut-an sang Ginoo’ ” (Lucas 4:18, 19).

Upod sa mga rason sang Iya pagpakatawo, nagkari si Jesus agud mapakita sa aton kun daw kaangay sa ano ang Dios.  Nahimo Niya ini paage sa Iya pagtudlo, sa Iya pag-antus, kag paage sa Iya kabuhi;  kun sayoron, paage ini sa kun paano Sia nagpakig-upod sa ordinaryo nga mga tawo.  Madamo sang Iya mga binuhatan ang nakahimo sang ensigeda kag matuud nga pagbag-o sa kabuhi sang iban.

Ang ini nga aspeto sang hilikuton sang Mesias natagna sang mga manalagna sa Daan nga Katipan, sang iloy ni Jesus nga si Maria, kag bisan pa ni Jesus mismo sang ginlaragway Niya ang Iya misyon sa una Niya nga wali (Lucas 4).  Dugang pa, ang mga nagsulat sang Maayong balita permi nga naggamit sang pinolongan sang mga manalagna sa Daan nga Katipan agud mapaathag kun ano ang ginahimo ni Jesus samtang ginasaysay nila ang Iya estorya.  Sa sini nga paage, ang kabuhi ni Jesus nakita sing maathag sa tradisyon sang sini nga mga manalagna, upod sang ila kalooy para sa mga imol kag ginapigos.        

Apang, ang mga pinuno sang relihiyon, nagkabig kay Jesus bilang isa ka peligro para sa ila.  Sa isa ka makasiligni nga ehemplo sang pagkawalay hustisya kag kapintas, ginpaaresto nila si Jesus, indi-makatarungan ang paglitis sa Iya, kag ginpalansang nila Sia sa kruz.  Paage kay Jesus, nakahibalo ang Dios kun daw kaangay sa ano ang balatyagon kun walay hustisya—kag sa Iya kamatayon ginpadayag Niya ang resulta sang kalautan.  Sa Iya naman nga pagkabanhaw, nagmadinalag-on Sia para sa kabuhi, pagkamaayo, kag kaluwasan.

_Ton-e ang leksyon sa sini nga semana sa paghanda para sa Inugpahuway, Agosto 17._