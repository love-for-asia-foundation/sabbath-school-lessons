---
title:  Si Jesus Nagpang-ayo
date:   13/08/2019
---

Ang mga tolon-an sang maayong balita napun-an sang mga estorya bahin sa mga milagro nga nahimo ni Jesus, elabi nagid sa pagpang-ayo.  Kaangay sa natagna ni Isaias, Ayohon Niya ang mga bulag kag pagahilwayon ang mga naulipon sa balatian, kun kis-a pagkatapos sang ila malawig nga mga tinuig nga pag-antus (tan-awa para sa ehemplo ag Marcos 5:24-34,  Juan 5:1-15).  Apang sobra pa sa sini ang nahimo Niya: Ginpalakat Niya liwat ang mga lupog; gin-ayo Niya ang mga aroon—indi lamang paage sa polong kundi paage sa pagtandug sa ila, bisan pa nga sila mga “dili matinlo”; Gintabog Niya ang mga yawa nga nagaposes sa hunahuna kag lawas sa katawhan; kag bisan pa ang patay ginbanhaw Niya.

Makapaminsar kita nga ang ini nga mga milagro nahanungud sa pagkuha sang pagtamud sang kadam-an kag pagpamatuud sang Iya gahum sa madamu nga nagaduhaduha sa Iya kag mga kritiko.  Apang indi amo sina permi ang rason.  Sa baylo, masami nga ginahambalan ni Jesus ang mga tawo nga Iya naayo nga indi manugid sa bisan kay sin-o nahanungud sini.  Bisan pa nga ang mga naayo nga katawhan daw wala nagsunod sa sini nga nahambal sa ila kag tagoon lang tane sa ila kaugalingon ang natabo sa ila, si Jesus nagatinguha sa pagpakita nga ang Iya mga milagro may katuyuan nga mas importante sang sa talalupangdon lang nga talan-awon.  Ang pinakalalambuton sini amo nga para makabaton sang kaluwasan ang katawhan paage sa Iya.

Apang, ang makatilingala nga pagpang-ayo ni Jesus isa ka pagpakita sang Iya tuman nga kalooy.  Halimbawa, sa hitabo antes ang pagpakaon sang 5,000, si Mateo nagsaysay nga, “Sang nagtakas si Jesus nakita niya ang daku nga kadam-an; kag nalooy sia sa ila, kag gin-ayo niya ang ila mga masakiton” (Mat. 14:14).  Nakabatyag sang kasakit si Jesus para sa mga ginasakitan kag Iya ginhimo ang Iya masarangan para mabuligan kag maalay-ayan ang katawhan nga Iya masugata.

`Basaha ang tagna ni Isaias sa Mateo 12:15-21.  Sa ano nga paage nga si Isaias kag Mateo nagkilala sang ginahimo ni Jesus bilang mas sobra pa sang sa pagpang-ayo sang pipila lang—ukon bisan pa sang ginatos ka mga masakiton nga tawo?`

“Ang tagsa ka milagro nga naghimo ni Cristo isa ka simbolo ang Iya pagkadios.  Ginahimo Niya ang buluhaton sang natagna nga Mesias; apang para sa mga Fariseo ang ini nga buhat sang kalooy isa ka positibo nga kremin.  Ang nga pinuno nga Judio wala sing kalooy sa pag-antus sang tawo.  Sa madamo nga mga sitwasyon ang ila pagkamaiya-iyahon kag pagpigos amo ang kabangdanan sang mga kapipit-an nga ginpaumpawan ni Jesus.   Gane ang Iya mga mirakulo isa ka pagsabdong sa ila.”—Ellen G. White, The Desire of Ages, p. 406

Ang makatilingala nga pagpang-ayo ni Jesus mga binuhatan sang tuman nga kalooy kag hustisya.  Apang sa madamo nga sitwasyon, indi nga amo lang gid sina ang ila katuyuan.  Sa ulihi ang katuyuan sang tanan nga nahimo ni Cristo amo ang pagtuytuy sa katawhan padulong sa kabuhi nga walay katapusan (tan-awa ang Juan 17:3).