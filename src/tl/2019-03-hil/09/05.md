---
title:  Ang Giya ni Pablo sa Maayo nga Pagkabuhi kag Paghigugma
date:   28/08/2019
---

Ang sulat ni Pablo sa taga Roma kilala sa iya sini madalum nga pagpaathag sang daku nga doktrina sang kaluwasan paage sa pagtoo bangud sang kamatayon ni Cristo.  Apang pagkatapos sang 11 ka kapitulo sang sina nga pagtudlo, may yara isa ka bag-o nga pagpahayag.  Naghatag si Pablo sang isa ka praktikal nga giya sa maayo nga pagkabuhi kag paghigugma, nga suno sa bugay kag gugma sang Dios nga napahayag paage kay Jesus kag sa estorya sang maayong balita:  “Busa ginapakilooy ko sa inyo, mga kauturan, bangud sang mga kalooy sang Dios, sa pagdolot sang inyo mga lawas subong nga halad nga buhi, balaan kag kalahamut-an sa Dios, nga amo ang inyo espirituhanon nga pagsimba” (Roma 12:1).  Kun sayoron, si Pablo nagasiling nga tungud sa kun ano ang nahimo sang Dios para sa aton paage kay Jesus, sa amo man sini kita dapat magkabuhi.

`Basaha kag kuhaa ang punto sang Roma 12, elabi nagid ang pagtamud sang mga pagtudlo sa paghigugma kag pagkabalaka sa mga nagakinahanglan?`

Sa isa ka bahin, ang Roma 12 nangin isa ka kabug-osan sang madamo nga mga topiko nga nahatagan sang mas detalyado nga pagtamud ni Pablo sa iban pa niya nga mga sinulatan.  Nagpamolong sia nahanungud sa nagkalainlain nga mga katungdanan kag hiyas nga yara sa iglesia, upod ang pagserbisyo kag pagpadasig sa iban, kag paghatag sing mainalwanon (ber. 3-8).  Apang indi lamang ang dapat himoon ang ini nga mga butang, dapat sila himoon sing maayo gid, nga may kaabtik—kag labaw sa tanan—may gugma (tan-awa ang ber. 9-11).  

Ginlaragway ni Pablo sa isa ka praktikal nga tinaga kun nahanungud sa ano ang ini nga sahe sang kabuhi.  Ginapangabay niya ang mga tumuloo nga magpailub sa mga kabudlayan kag paghingabut, magkabalaka sa nagakinahanglan, mangin makigdaiton sa bisan diin kag kun sa diin posible ini kag—kaangay sa aton na nakita—ang malolo nga pagsabat sa kalautan kag pagkawalay hustisya, ang pagdaug sang malaut paage sa paghimo sang maayo (tan-awa ang Roma 12:20, 21).

Ang ini nga kapitulo nagasugid kun ano ang kahulugan sang pagkabuhi bilang isa ka bag-o nga persona, tagsa-tagsa nga pag-alagad sa Dios kag bilang kabahin sa kumyunidad sang pagtoo.  Ginhambalan ni Pablo ang ining bag-o nga mga tumuloo ni Jesus nga ang ila kabuhi, prayoridad, kag binuhatan dapat mabag-o tungud sang ila sabat sa kun ano ang nahimo ni Jesus para sa ila paage sa Iya kamatayon sa cruz kag paglaum sa kabuhi nga walay katapusan.  Sa pagkabuhi nila sa nagapamigos kag mapintas nga sosyodad sa idalum sang Roma, nagtudlo sa ila si Pablo nga magkabuhi sila nga pinasahe: “Dili kamo magpauyon sa sining kalibutan kondi magbalhin kamo paagi sa pagbag-o sang inyo painoino” (Roma 12:2).

`Ano ang pipila ka kinaiya kag mga naandan nga imo kinahanglan pakigbatoan sa imo kumyunidad agud makabulig sa imo nga magkabuhi kag maghigugma sing maayo bilang isa ka tumuloo ni Jesus subong?`