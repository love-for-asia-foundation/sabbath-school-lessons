---
title:  Paghatag Bilang isa ka Paage sang Pagpakigbahin
date:   27/08/2019
---

Pagkatapos sang iya pagbag-o, si apostol Pablo nagkuha sang misyon sa pagpalapnag sang maayong balita sa duug sang mga Gentil.  Ang kadalag-an nga nahatag sang Dios sa iya nagpagwa sang importante nga palamangkutanon nahanungud sa relasyon sa tunga sang mga Judio nga tumuloo sa kristyanismo kag Gentil nga mga sumulonod ni Jesus.  Ang konseho sang Judio kag Gentil nga mga pinuno sang kristyanismo nagmeting sa Jerusalem agud diskusyunan ini kag pangayoon ang giya sang Dios bahin sa sining komplikado nga palamangkutanon.  Ang meting kag ang resulta sini nasulat sa Bin. 15.

Apang, sa balita ni Pablo bahin sa sini nga meting nga makita sa Galacia 2, nagdugang sia sang isa pa ka importante nga elemento sa mga pagtudlo nga iya nabaton gikan sa konseho sang Jerusalem para sa iya nagpadayun nga pagministeryo sa mga Gentil: “lamang nga pagdumdumon namon ang mga imol, nga ini gid nga butang makugi man ako sa paghimo” (Gal. 2:10).

Kag si Pablo personal nga nagpadayun sa sini nga pagpatuhoy (tan-awa para sa ehemplo ang Bin. 20:35) kag sa bug-os man niya nga pagministeryo.  Kaangay man sa una nga iglesia sa Jerusalem, ginpasangkad ni Pablo ang palanan-awon sang kristohanon nga kumyunidad agud makabenepisyo sa tanan nga isigkatumuloo.

`Basaha ang 2 Corinto 8:7-15.  Paano gin-angut ni Pablo ang maayong balita sa paghatag nga mainalwanon?`

Nagpatuhoy man si Pablo sa duwa ka reperensia sa Daan nga Katipan agud mapangabay ang mga tumuloo nga maghatag sing mainalwanon kag magkabalaka para sa ila isigkatumuloo nga yara sa kabudlayan.  Ginmitlang niya ang estorya bahin sa mainalwanon nga pagsakdag sang Dios sa mga Israelinhon didto sa kamingawan paage sa mana bilang isa ka modelo sa paghatag kag pagpakigbahin sa kumyunidad sang iglesia (2 Cor. 8:15).  Naggamit man sia sang gikan sa Salmo 112:9—“ ‘Nagapanagtag sia, nagapanghatag sia sa mga imol; ang iya pagkamatarung nagapadayon sa gihapon’ ” (2 Cor. 9:9).

Ginapangabay ni Pablo ang iya mga manugbasa nga magbatyag sa paghatag, para makapain permi sang isa ka bahin sa ila kinitaan agud mangin mahapos na ang paghatag kun sia ukon si Tito magbisita sa ila iglesia agud tiponon ang ila mga halad kag madala ini sa mga kristohanon nga nagakinahanglan sa Jerusalem.  Gingamit niya ang ehemplo sang isa ka simbahan agud mapadasig ang iban pa nga mga iglesia nga mangin mainalwanon man.  “Bangud sa pag-alagad nga kun sa diin ginpamatud-an ninyo ang inyo kaugalingon,” si Pablo nagsulat, “magahimaya ang iban sa Dios bangud sa pagkamatinumanon nga nagaupod sa inyo pagsugid sang maayong balita ni Cristo, kag bangud sang inyo pagkaalwan sa pagpakigbahin sa ila kag sa iban pa” (2 Cor. 9:13 NIV).

`Paano naton mauna ang paghatag kun wala kita sang ikasarang sa paghatag sa kun ano ang kinahanglan nga napresentar sa aton?`