---
title:  Dugang nga Pagtoon
date:   30/08/2019
---

Basaha ang sinulatan ni Ellen G. White nga, “Dorcas and Its Influence,” pp. 66, 67, sa Welfare Ministry; “A Liberal Church,” pp. 335-345, sa The Acts of the Apostles; “This Is Pure Religion,” pp. 35-41, sa Welfare Ministry.

“Ang Manluluwas naghatag sang Iya malahalon nga kabuhi agud matukod ang isa ka iglesia nga sarang makabulig sa mga masinulub-on kag ginasulay nga katawhan.  Ayhan ang grupo sang mga tumuloo mga imol, walay iniskwelahan, kag indi bantog; apang paage kay Cristo sarang sila makahimo sang buluhaton sa puluy-an, sa ila palibot, sa iglesia, kag bisan pa sa malayo nga duug nga ang resulta mangin indi malambot kaangay sa walay katubtuban.”—Ellen G. White, The Desire of Ages, p. 640.

“Ang pagkadili maiya-iyahon amo ang nagdolot sa una nga iglesia nga mangin malipayon; tungud nga ang mga tumuloo nakahibalo nga ang ila ginahimo nagabulig nga mapahayag ang mensahe sang maayong balita sa sadtong yara pa sa kadulum.  Ang ila pagkamaalwan nagpamatuud nga indi nangin walay pulus ang bugay sang Dios nga ila nabaton.  Ano bala ang sarang makadolot sang sina nga pagkaalwan kun indi ang pagpakabalaan sang Espiritu?  Sa mga panolokan sang tumuloo kag indi tumuloo isa yadto ka milagro sang bugay.”—Ellen G. White, The Acts of the Apostles, p. 344.

**Mga Palamangkutanon nga Paga-disusyunan** 

`1.	Paano ang imo iglesia mangin pareho sa isa nga nalaragway sa una nga pipila ka kapitulo sang Binuhatan?  Ano ang posible nga mga praktikal nga tikang nga sarang mahimo sang pagdumalahan sa imo iglesia agud mapadasig ang iglesia padulong sa sini nga deriksyon?`

`2.	Ang iglesia sang Seventh-day Adventist sa bilog nga kalibutan nagagamit sang mga prinsipyo nga naton-an sa pagtoon sini nga semana agud mapatuman kun paano bahinon ang ikapulo kag mga halad sa nagkalainlain nga bahin sang kalibutan.  Ano ang benepisyo sa sini nga sahe sang Sistema nga nagapakigbahin sang pundo sa bilog nga kalibutan?`

`3.	Ang mga pagtudlo bala para sa pagkabuhi kaangay sang nabug-os sa Roma 12—praktikal sa kalibutan?—ukon sa hunahuna lamang ini?`

`4.	Ang Santiago 5:1-5 nagamit sang matigdas nga pinolongan nga nagpadumdum sa sahe sang masakit nga paandam sang mga manalagna sa Daan nga Katipan.  Ngaa nga ang kaangay sina nga pahayag nagakaego kag kinahanglanon?`

**Kabug-osan**:  Bangud nabuyok sang mando ni Jesus kag gahum sang Balaan nga Espiritu, ang mga gintoton-an kag ang una nga mga tumuloo naggwa agud mapakigbahin ang mensahe kag misyon ni Jesus.   Sa pagpamalandong sa mga pagtudlo ni Jesus kag mga kasulatan sa Hebreo, ang una nga iglesia isa ka bag-o nga sahe sang kumyunidad, nga nagapakigbahin kun ano ang yara sa ila para sa nagakinahanglan, sa tunga nila kag sa gwa sang ila kumyunidad.  Paage sa ila ehemplo kag sa ila mga pagtudlo nga nasulat sa ila mga sinulatan sa sini nga mga iglesia, ang una nga mga pinuno sang iglesia nagapangabay sa mga tumuloo nga magkabuhi nga matutum kag may pagserbisyo, elabi na sa sadtong mga nagakinahanglan.