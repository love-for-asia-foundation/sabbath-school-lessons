---
title:  Ang Ministeryo sang Iglesia sa Bag-ong Katipan
date:   24/08/2019
---

### Basaha para sa Pagtoon sini nga Semana
Bin. 2:42-47;  4:32-37;  Mat. 25:38, 40; Bin. 9:36;  2 Cor. 8:7-15;  Roma 12;  San. 2:1-9.

> <p>Salauluhon nga Texto</p>
> “Ang putli nga pagtoloohan kag walay dagta sa atubang sang Dios kag Amay amo ini: ang pagduaw sa mga ilo kag balo nga mga babayi sa ila kapipit-an, kag sa pagtipig sang iya kaugalingon nga walay dagta sa sining kalibutan” (Satiago 1:27).

Ang mga bersikulo nga kilala bilang Daku nga Mando (Mateo 28:18-20) nalakip sa mga pinakabantog nga yara Bibleya para sa mga Kristohanon.  Ang ini nga texto masami nga ginalaragway bilang mga tinaga sang aton misyon kag amo ang nagapanghikot para sa tanan nga sahe sang misyon kag proyekto sa pagpangwali.  Sa pagkamatuud, bangud nabuyok sang sini nga texto, ang mga Kristohanon nakalambot sa bug-os nga kalibutan agud mapalapnag ang maayong balita, kun kis-a may yara pa daku nga peligro kag personal nga gasto para sa sini.

Kag ano bala ang ginhambal ni Jesus bahin sa sining Daku nga Mando? Sa paghimo sang mga gintoton-an, sa pagbautiso, kag pagtudlo sa katawhan “nga bantayan ang tanan nga butang nga ginsogo ko sa inyo” (Mat. 20:20).  Kag, kaangay sa aton nakita, kalabanan sa kun ano ang nasogo sa aton ni Jesus may kaangtanan bahin sa pag-atipan sa mga nagakinahanglan, ginasakitan, kag yadtong mga indi sarang makasagod sang ila kaugalingon.  Bangud sina, dapat naton dumdumon nga ang ini nga mga pagtudlo ni Jesus sa una nga mga gintoton-an indi na bag-o nga buluhaton, indi butang nga wala pa nila nabatian ukon nakita sang una, kundi isa ini ka pagpadayun sang misyon nga nahimo na ni Jesus upod sa ila.  Gane, ang ini nga aspeto sang pagtudlo ni Jesus sarang makita sing maathag sa kabuhi sang bag-o nga kumyunidad sang iglesia bilang kabahin sa pagtuman sang Daku nga Mando.

_*Ton-e ang leksyon sa sini nga semana sa paghanda para sa Inugpahuway, Agosto 31._