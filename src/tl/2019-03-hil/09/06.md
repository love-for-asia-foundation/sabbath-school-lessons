---
title:  Si Santiago “Ang Matarung”
date:   29/08/2019
---

Ang tradisyon sang Kristyanismo nagatugda nga si Santiago nga utod ukon nangin mag-utod sila ni Jesus tungud nag-asawahay ang ila amay kag iloy, nangin isa ka pangulo sang una nga iglesia sa Jerusalem kag sia amo ang nagdumala nga pangulo sa konseho sang Jerusalem (tan-awa ang Binuhatan 15, subong man ang Galacia 1 kag 2).  Kun amo sini, posible nga sia amo ang nagsulat sang sinulatan nga yara sa Bibleya nga ginkilala bilang tolon-an ni Santiago.

Ang Santiago isa ka naandan nga ngalan sa sina nga tion, apang kun pareho ang ini nga persona, posible nga	sia man ang pinuno sang iglesia nga ginkilala bilang Santiago “ang Matarung,” nga nagapahibalo sang isa ka maalam nga pinuno nga nagauna sang iya pagtratar sa iban kag pagkabalaka sa masami nga ginapatumbayaan ukon makalolooy.  Ang libro nga nagadala sang iya ngalan ginlaragway bilang “Ang Tolon-an sang Hulubaton sa Bag-ong Katipan,” nagapatuhoy ini sa praktikal nga pagkadiosnon kag pagkabuhi nga mainalamon bilang mga sumulunod sang Dios.

Ang nagsulat sang Santiago nagakabalaka sa pagpadumdum sang iya manugbasa nga mga kristohanon nga “magmanugtuman kamo sang polong, kag dili manugpalamati lamang, nga nagadaya sang inyo kaugalingon” (San. 1:22), kag nga ang relihiyon nga bilidhon—putli kag nagapadayun sa panolokan sang Dios—amo ang nagapatuhoy sa pagbulig sa mga nagakinahanglan kag ginapigos nga nagasikway sang indi maayo nga impluwensya sa ila sosyodad (San. 1:27).

`Basaha ang Santiago 2:1-9 kag 5:1-5.  Paano naglain ang pagtamud ni Santiago sa mga manggaranon gikan sa naandan sang kalabanan sa sosyodad?  Ano ang iya mga pagtudlo nahanungud kun ano ang mangin pagtratar sa manggaranon kag imol sa kumyunidad sang iglesia?`

Nagapahayag si Santiago nga ang paghandum sing kaayohan sa isa ka tawo—bisan pa ang pag-ampo nga pakamaayohon sila sang Dios—gamay lang ang mapaumpaw kun sila nagaantus sa katugnaw kag kagutom.  Ang paghatag sang pagkaon kag panapton mas nagakaego sa pagpabutyag kag pagpakita sang aton kabalaka para sa ila sang sa sentimento kag maayo nga Pololongon (San. 2:14-16).  Gingamit ini ni Santiago bilang isa ka ehemplo sang relasyon sa tunga sang pagtoo kag binuhatan sa kaundan sang aton relasyon sa Dios.  Ginsulit man niya (San. 2:8) ang kun ano nga gintudlo ni Jesus nahanungud sa paghigugma sang imo isigkatawo subong sang sa imo kaugalingon, kag ginpakita niya kun paano tumanon ang ini nga sogo sa matag-adlaw nga kabuhi.  Ginapakita ini paage sa pagserbisyo sa Dios kag sa iban, indi para makaangkon sang kaluwasan kundi tungud nga isa ini ka pagpahayag sang matuud nga pagtoo.

`Ngaa nga daw tama kahapos nga mas palabihon ang manggaranon sang sa mga imol?`