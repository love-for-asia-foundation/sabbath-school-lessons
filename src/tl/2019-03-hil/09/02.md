---
title:  Isa ka Bag-o nga Sahe sang Kumyunidad
date:   25/08/2019
---

Pagkatapos sang pagkayab ni Jesus kag pagkari sang Balaan nga Espiritu sa Pentecostes, ang grupo sang mga tumuloo madasig nga nagdamo kag nahimo ang una nga iglesia, isa ka bag-o nga sahe sang kumyunidad sa tunga sang mga sumulunod ni Jesus, kag una nga gindumalahan sang orihinal nga mga gintoton-an.  Apang, ang ining bag-o nga kumyunidd indi lamang nga napundar paage sa ila kaugalingon; kundi, natukod ini paage sa mga pagtudlo kag hilikuton ni Jesus kag sang mga kasulatan sa Hebreo kag ila mga Manalagna. 

`Basaha ang Binuhatan 2:42-47 kag 4:32-37.  Ano ang imo makita bilang importante nga elemento sa sini nga paglaragway sang una nga kumyunidad sang iglesia?`

Bisan pa nga ang mga Israelinhon daw napakyas nga makabuhi sing bug-os ang solondan para sa isa ka maayo kag mainalwanon nga sosyodad, ginseryoso sang una nga kumyunidad sang iglesia ang pagtudlo nga “ ‘apang manginwala sing imol kaupud nimo’ ” (Deut. 15:4).  Ang isa sa praktikal nga pagpabutyag sang ila pagtoo amo ang pagpakigbahin sang ila materyal nga pagkabutang—nalakip bisan pa ang pagbaligya sang ila duta kag e-amot ini para sa pundo nga ginatipon (tan-awa ang Bin. 4:34—5:2)—agud makasakdag sa kinahanglanon sang ila isigkatumuloo, subong man mangin isa ka pagpakamaayo sa mga yara sa gwa sang ila bag-o nga kumyunidad, elabi nagid sa buluhaton para sa pagpang-ayo (tan-awa ang Bin. 3:1-11,  5:12-16).

Apang, ang ini nga kumyunidad indi himpit.  Sang nagdamo na ang mga tumuloo, nag-abot ang problema bahin sa pagdumala sa sini nga mga pagkabutang, elabi nagid ang pagpanagtag sang pagkaon adlaw-adlaw para sa mga balo (Bin. 6:1).  Ang mga Gintoton-an nga amo ang pinuno sang grupo, gusto magpatuhoy sa pagpangwali sang maayong balita.  Agud nga masolbar ang nagluntad nga problema, dapat mag-organisar sila liwat.

Gane, pito ka tawo ang napilian agud magpatuhoy sa praktikal nga buluhaton sang iglesia.  Ayhan amo ini ang una nga pagkilala sa nagkalainlain nga ministeryo kag abilidad nga mahimo sa iglesia; subong man, nagalaragway ini sa importansya sang praktikal nga ministeryo para sa kabuhi sang iglesia kag pagpanaksi.  “Ang pareho man nga prinsipyo sang pagkatampad kag hustisya nga nagdumala sa katawhan sang Dios sa panahon ni Moises kag David, ang dapat man nga pagasundon sang gintugyanan nga mangin manugtatap sang bag-o naorganisr nga iglesia sang Dios.”—Ellen G. White, The Acts of the Apostles, p. 95.           

`Tilawi ang paghanduraw kun daw kaangay sa ano ang una nga kumyudidad.  Paano naton mapakita ang pareho sadto nga mga prinsipyo subong?`