---
title:  Mga Saad sang Hari
date:   23/07/2019
---

`Basaha ang Salmo 101.  Bisan pa nga nasulat para sa mga pangulo, ano ang importante nga laygay ang aton makuha gikan sa sini para sa aton kaugalingon, bisan ano man ang aton posisyon sa kabuhi?`

Ang Salmo 101 isa ka texto para sa mga pangulo.  Ginhunahuna nga ang ini nga mga bersikulo nahimo ni David sa tion sang nahauna nga mga inadlaw sang iya pagdumala bilang hari sang Israel.  Posible nga nakuha sila gikan sa pagpanumpa nga iya nahimo sa tion sang iya pagsugod sa paghari.  Sa iya mga eksperiensya bilang isa ka hangaway para kay Saul kag niyan nagpalagyo gikan sa iya, nasaksihan niya mismo kun paano ang isa ka hari nga madula sa katarungan makabungkag sang pungsud kag sang iya pamilya.  Si David determinado nga mangin isa sia ka pinasahe nga sahe sang pangulo.

Pipila sa aton ang ayhan mangin politikal ukon nasyonal nga mga pangulo, apang may yara kita tanan sang katungdanan sa kabuhi nga kun sa diin may yara kita kahigayunan nga makaimpluwensya kag makapadasig sa iban.  Posible ini sa aton trabaho, pagpakigbahin sa kumyunidad, pamilya, ukon simbahan.  Kaangay sa komento ni Ellen G. White sa isa sini nga bahin sang pagpakapangulo, “ang saad ni David, nga nasulat sa Salmo 101, dapat mangin saad sang tanan nga may responsibilidad sa pagbantay sang impluwensya sa puluy-an.”—Counsels to parents, Teachers, and Students, p. 119.

Kun may yara kita nga kahigayunan, dapat mangin handa kita nga magtugda kag magdoso sang sini nga mga prinsipyo sa sadtong nabutang sa posisyon nga labaw sa aton.  Kag kita tanan, sa aton pagkapangulo kag duug nga makaimpluwensya, may kahigayunan nga maaplikar ang mga prinsipyo sang pagkapangulo ni David agud makabulig sa aton nga mangin pagpakamaayo sa iban.

Ang panugod nga bahin para kay David amo ang pagdayaw sa Dios bangud sang Iya kalooy kag hustisya (Sal. 101:1), nga nangin pundasyon para tanan nga butang nga ginapangita ni David nga makabayaw sang iya pagkapangulo.  Ginahandum niya nga maton-an kag mapakita ang pareho sini nga mga karakter sa iya kabuhi kag buluhaton.  Para mahimo ini, dapat sikwayon niya ang mga pagsulay sa paghimo sang indi maayo, kurapsyon, kag pagkadili-tampad, tanan ini mga si-od para sa sadtong yara sa posisyon sang paggahum kag pagkapangulo.  

Bangud nga nakahibalo sia kun daw ano ka importante ang maayo nga manuglaygay nga makabulig sa iya sa paghimo sang ensakto, nagsaad si David nga magapangita sang masaligan nga manuglaygay kag magpili sang tampad nga mga opisyales.  Ang hustisya kag kalooy amo ang maga marka sang iya pangulohan, bisan pa ang mga nagatrabaho upod kag para sa iya. 

`Ayhan wala man kita sa posisyon nga makaangkon sang mga manuglaygay kag opisyales, apang paano naton mapun-an ang aton kabuhi sang mga impluwensya nga makabulig sa aton nga magkabuhi kag magdumala nga may hustisya kag kalooy para sa sadtong nagakinahanglan sini?`