---
title:  'Salmo:  Ambahahon sang Paglaum para sa Ginapigos'
date:   21/07/2019
---

Kaangay sa aton na natalupangdan, ang Dios nakakita kag nakabati sa katawhan nga nagakasubo kag may problema.  Masami sa Salmo mabatian naton ang singgit sang katawhan nga nagsalig sa Dios apang wala makakita sang hustisya.  Ang pagbayaw sang pagkamaayo, hustisya kag gahum sang Dios daw matabonan sang pagka walay hustisya kag pagpigos nga naeksperiensyahan kag naobserbahan nga ginapabutyag sang sini nga mga ambahanon.

Apang, mga ambahanon ini sadtong mga nagakanta pa gyapon.  Bisan pa ang ila kabuhi ukon ang ila pagtoo wala nawala.  May paglaum pa; kag ang kinahanglanon gilayon amo nga dapat magbulig ang Dios antes pa maulihi ang tanan, antes pa magdaug ang yawa, antes pa malalaglag ang ginapigos paage sa mga kalautan nga ginahatag batok sa ila.  Sa sini nga paage, ang nagsulat sang Salmo nagtinguha nga masugpon ang nautod sa tunga sang pagbayaw sang ila pagtoo kag sang mga pagtilaw kag trahedya sang kabuhi.

`Basaha ang Salmo 9:7-9, 13-20.  Sarang mo bala mahunahunaan ang sitwasyon ni David nga nagsulat sang Salmo?  Mabatyagan mo bala ang pagkabalaka sa tunga sang Iya pagtoo sa kaayo sang Dios kag sa iya presente nga eksperiensya?  Paano nimo epakigbato ang imo pagtoo sa Dios sa tinion sang malala nga pagtilaw?`

Sa bug-os nga Salmo, ang ginsulitsulit nga sabat sa sini nga pagkabalaka amo ang paglaum kag saad bahin sa maayo kag matarung nga paghukom sang Dios.  Ang kaalutan kag pagkawalay hustisya daw nagadaug subong, apang ang Dios magahukom sang mga nagahimo sang kalautan kag mga makasasala.  Pagasilotan sila samtang yadtong mga ila napasakitan kag napigos pagaluwason kag pagabag-ohon.  

Sa libro nga Reflection on the Psalms, si C.S. Lewis naglaragway sang iya una nga pagkakibot sa handum kag pagpaabot para sa paghukom sang Dios nga napahayag sing balikbalik sa Salmo.  Sa pag-obserbar nga madamo sang mga manugbasa sang Bibleya subong ang nagakabig sa paghukom bilang isa ka butang nga dapat kahadlukan, gintalupangud niya ang orihinal nga panan-awan sang mga Judio kag nagsulat sini, “Linibo nga mga katawhan nga naagawan sang tanan nila nga mga pagkabutang kag ang katarungan nagakadapat kuntane sa ila ang pagapamatian sa ulihi.  Sa pagkamatuud wala sila nahadluk sa paghukom.  Nakahibalo sila nga ang ila kaso magadaug—kun pamatian lamang sila.  Kun magkari na ang Dios para sa paghukom, mapamatian nagid sila.”—C.S. Lewis, Reflections on the Psalms (New York, Harcourt, Brace and Company, 1958), p. 11.

Sa Salmo, aton makita ang paglaum para sa ginapigos, bisan pa subong, bisan pa sa tunga sang ila presente nga mga pag-antus kag mga pagkadismaya.

`Ano ang mga rason nga yara sa aton agud makabig ang ediya sang paghukom bilang positibo, kag indi dapat nga kahadlukan?`