---
title:  'Hulubaton:  Kalooy sa mga Nagakinahanglan'
date:   25/07/2019
---

Bilang koleksyon sang mga halambalanon bahin sa kaalam, ang libro sang Hulubaton nagatandug sang nagkalainlain nga sahe sang mga topiko kag eksperiensya sang kabuhi.  Upod sa sini ang paglaragway sa kapigadohon, mga manggad, pagkakontento, hustisya, kag walay hustisya—kag kun kis-a nagakomparar ini.  Ang kabuhi indi permi simple kag derikta, kag ang Hulubaton nagaalerto sa aton sa nagkalainlain nga sitwasyon kag pagpili nga nagaimpluwensya kun paano magkabuhi, bisan pa sa sadtong mga matinoohon sa Dios.  

`Basaha kag ekomparar ang Hulubaton 10:4; 13:23, 25;  14:31;  15:15, 16;  19:15, 17; kag 30:7-9.  Ang ang halambalanon sa sini nga texto nga may kaangtanan sa manggad, kapigadohon, kag pagbulig sa sadtong nagakinahanglan?`

Ang Hulubaton nagapahayag sang kabalaka kag pagtamud sang Dios para sa pigado kag makalolooy.  Kun kis-a ang tawo nangin pigado tungud sa sirkumstansya, indi maayo nga pagpili, ukon pagdaugdaug, apang bisan ano paman ang kabangdanan sang ila sitwasyon, ang Ginoo ginlaragway gyapon bilang ila Manunuga (tan-awa ang Hul. 22:2) kag Manugpangapin (tan-awa ang Hul. 22:22, 23).  Ang ini nga mga tawo indi dapat mapigos ukon daugdaugon, bisan ano paman ang ila sayup.

Samtang nga ang Hulubaton nagatanyag sang maayo nga pagkabuhi paage sa pagpili sang kaalam kag pagtuman sa Dios, ang manggad indi permi resulta sang pagpakamaayo sang Dios.  Ang pagkamatinoohon sa Dios masami nga makabig bilang mas importante kag mas bilidhon sang sa maangkon nga mga materyal:  “Maayo pa ang diotay nga naupdan sing pagkamatarung sang sa daku nga mga kinitaan nga naupdan sang dikatarungan” (Hul. 16:8).

Ang isa pa ka ginakabalak-an sa Hulubaton amo ang pagkatampad kag patas sa pag negosyo, panggobyerno, kag pagpatuman sang hustisya (tan-awa ang Hul. 14:5, 25;  16:11-13;  17:15;  20:23;  21:28;  28:14-16).  Ang Hulubaton wala lamang nagakabalaka sa kabuhi sang isa ka tawo kundi nagatanyag man sang panan-awan kun paano ang sosyodad mangin benepisyo para sa aton, elabi nagid sa sadtong nagakinahanglan sang proteksyon.  Ginpadumdum kita liwat nga sa ila pinakamasarangan, ang mga nagadumala kag nagapangulo magahimo sang ila katungdanan sa bulig sang Dios (Hul. 8:15, 16), kag dapat mangin ahente sang Iya bugay kag kalooy para sa sadtong nagakinahanglan.

`Mahapos para sa bisan kay sin-o nga makabatyag sang kasubo para sa sadtong yara sa malain nga sitwasyon.  Paano naton mapakita sa buhat ang ina nga pagbatyag sang kasubo?`