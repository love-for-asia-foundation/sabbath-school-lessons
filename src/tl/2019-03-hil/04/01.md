---
title:  Kalooy kag Hustisya sa Salmo kag Hulubaton
date:   20/07/2019
---

### Basaha para sa Pagtoon sini nga Semana
Salmo 9:7-9, 13-20;  Salmo 82;  Sal. 101; Sal. 146;  Hulubaton 10:4;  Hul. 13:23, 25;  30:7-9.

> <p>Salauluhon nga Texto</p>
> “Apini ang kinamatarong sang mga imol kag sang mga ilo; himoa ang nagakaigo sa mga nawad-an kag sa mga makalulooy. Luwasa ang mga imol kag ang mga nawad-an; luwasa sila sa gahom sang malaut nga mga tawo” (Salmo 82:3, 4).

Ang salmo kag Hulubaton nagapakita bahin sa eksperiensia sang pagkabuhi upod sa Dios sa naandan nga mga butang sang kabuhi, indi lamang sa tion sang pagsimba ukon relihiyoso nga mga buluhaton.  Samtang nga ang libro sang Hulubaton nagatanyag sang nagkalainlain nga praktikal nga kaalam—gikan sa relasyon kag mga pamilya tubtub sa negosyo kag gobyerno—ang Salmo naman isa ka natipon nga mga ambahanon nga nagatandug sa nagkalainlain nga balatyagon kag espirituhanon nga eksperiensya gikan sa panalabiton tubtub sa tuman ka malipayon nga pagdayaw.  Mahapos makita nga ang aton pagtoo makahimo sang kinalain sa tagsa ka aspeto kag eskperiensya sang aton kabuhi, tungud nagakabalaka ang Dios nahanungud sa tagsa ka aspeto sang aton kabuhi.

Sa sini nga tion, ang bisan ano nga pagpamalandong sa pagkabuhi sa sining nagpakasala nga kalibutan indi makapanghiwala sa indi patas nga pagtratar nga nag-apekto sa kondisyon sang tawo.  Sa pagkamatuud, ang indi patas nga pagtratar sulitsulit nga ginlaragway bilang isa ka butang nga ginakabalak-an sang Dios kag gusto nga dulaon.  Sia amo ang paglaum sang mga walay paglaum.

Bisan pa nga ang aton lang matandug amo ang kun ano nga nasiling sang sini nga mga libro nahanungud sa sini nga topiko, ayhan ang ini nga leksyon makabuyok sa imo nga mangin aktibo sa pagministeryo para sa kinahanglanon sang mga pigado, mga ginapigos, kag napatumbayaan nga yara lang sa aton palibut kag obligado kita sa pagbulig.

_*Ton-e ang leksyon sa sini nga semana sa paghanda para sa Inugpahuway, Hulyo 27._