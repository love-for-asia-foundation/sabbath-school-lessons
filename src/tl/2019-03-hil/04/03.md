---
title:  “Maghukom ka, O Dios!”
date:   22/07/2019
---

`Basaha ang Salmo 82.  Ano ang mensahe diri para sa aton?`

Sa pihak sang pagtudlo kag mga pagsolondan nga nahatag sang Dios sa ila, may madamo nga tinion sa ila kasaysayan nga ang mga Israelinhon napakyas nga magkabuhi sa suno sa sini nga mga pagsolondan.  Mahapos lang nga nangin pareho man sila sa mga pungsud nga yara sa ila palibut, nagkabuhi nga walay hustisya kag pagpigos.  Ang mga pinuno kag mga hukom nagatan-aw lamang sa ila kaugalingon, kag ang ila desisyon mabakal lang kag masuhulan.  Bangud nga wala sang korte nga magapangapin sa ila, ang ordinaryo nga tawo, elabi nagid ang mga pigado yara sa posibilidad sang pagdaugdaug.

Ang Salmo 82 isa ka sabat sa sina nga sitwasyon.  Nagalaragway ini sa kinamatarung sang Dios bilang mataas nga hukom, kag nagapakita ini sang talan-awon nga kun sa diin ginahukman Niya ang mga pinuno kag bisan pa ang mga manughukom sang katawhan.  Ang ini nga salmo nagapahayag nga yadtong may kaangay sini nga katungdanan sa sosyodad “napili nga mangin hukom sa edalum Niya.”—Ellen G. White, Prophets and Kings, p. 198.  Ginahuptan nila ang ila posisyon kag ginahimo ang ila buluhaton bilang representante kag sumulonod sang Dios.  Sa palanan-awon sang nagsulat sa Salmo, ang hustisya sang Dios isa ka modelo kun paano magpatuman ang hustisya sa duta, ka nagahatag man ini sang talaksan nga kun sa diin ang tanan pagahukman.

Ang ini nga kapitulo nagtakop sa isa ka napat-ud nga panawagan para maghukom ang Dios (Sal. 82:8), agud magpatunga kag untaton ang walay hustisya nga nagalapnag sa pungsud.  Kaangay sa madamo pa nga mga texto sa salmo, nagahatag ini sang tingug sa walay tingug kag ginapigos, yadtong ginpahipos ang ila mga tingug paage sa indi patas nga Sistema sa ila ginapuy-an kag ginaobrahan.

Ang Salmo 82 nagahimo sang pangabay sa Dios sa Iya posisyon bilang Pinakamataas nga Hukom kag Pinakalabaw nga Manugdumala sang uniberso kag sang tanan nga mga pungsud.  Wala na sing maatas pa nga korte ukon pagbulut-an nga kun sa diin mahimo ang kaangay sina nga pagpangabay.  Nagaabot ang kasiguruhan nga kun ang korte sa duta wala nagapamati ukon nagatalupangud sa singgit sang mga pigado kag ginapigos, nga amo ang masami nga nagakatabo diri sa duta, may yara pa gyapon isa ka kahigayunan nga sarang kita makapanawag sang bulig. 

Sa isa ka tion sa aton kabuhi ayhan mangin biktima kita sang pagkawalay hustisya, apang sa iban naman nga tion posible nga kita naman ang nagahimo ukon nagabenipisyo sang pagkawalay hustisya.  Sa mga texto kaangay sa Salmo 82, makakita kita sang ideya kag kaalam, kun ayhan kita man ang ginapigos ukon nagapamigos.  Ang Dios nagakabalaka man sa indi matarung nga mga hukom, ginlaragway Niya sila bilang Iya kaanakan kag gusto Niya nga pilion nila ang pagkabuhi sang maayo (Sal. 82:6).  Gane, may yara paglaum bisan pa sa sadtong yara sa sayup nga bahin sang pagpamigos, kun tugutan lamang nila ang ila kaugalingon nga magbag-o.