---
title:  Paglakat Upod sa Ginoo
date:   24/07/2019
---

Samtang nagahilapit kita sa katapusan sang libro nga Salmo, ang pagpahayag sang pagdayaw daw nagatubo kag nagadugang.  Ang katapusan nga lima ka Salmo nagsugod sa simple kag derikta nga mando sang “Pagdayaw sa Ginoo!” apang ang una sa sini—Salmo 146—may napat-ud nga pagpatuhoy bahin sa kabalaka sang Dios para sa pigado kag ginapigos bilang nahauna nga rason para sa sina nga pagdayaw. 

`Basaha ang Salmo 146.  Ano ang mensahe diri para sa aton? Ano ang ginapamolong sang Dios, elabi nagid sa Salmo 146:5-9?`

Kaangay ka sigurado nga ang Dios amo ang Manunuga sang sini nga kalibutan (tan-awa ang Sal. 146:6), ang ini nga Salmo naglaragway sa padayun nga buluhaton sang Dios sa kalibutan bilang hukom, manugsakdag, manughilway, manug-ayo, manugbulig, kag manugpangapin—tanan ini nagapatuhoy sa katawhan nga nagakinahanglan sang sini nga sahe sang bulig.  Isa ini ka makapadasig nga palanan-awon bahin sa kun ano ang ginahimo kag handum nga himoon sang Dios sa aton kabuhi, sa kumyunidad, kag sa aton kalibutan.

Kun kis-a nagahunahuna kita nga ang pagkabalaka sa mga nagakinahanglan isa ka butang nga dapat naton himoon tungud ang nga Dios nagpamolong sini.  Apang ang Salmo 146 nagasiling nga isa ini ka butang nga ginahimo na sang Dios—kag ginaagda kita nga mag-upod sa iya.  Kun nagahimo kita sang butang batok sa kapigadohon, pagpamigos, kag balatian, nagabuhat kita sini upod sa Dios kag sa Iya tinutuyo.  Ano ang mas maatas pa nga prebilihiyo sang sa pagpakig-upod sa Dios sa paghimo sang butang nga makagalanyat kaangay sang sa Salmo 146?

Apang may yara man benepisyo para sa aton.  Ang mga kristohanon masami nga nagaestorya bahin sa ila pag-usisa sa Dios kag handum nga makaangkon sang hapiit nga relasyon upod sa Iya.  Apang, ang mga bersikulo kaangay sa Salmo 146:7-9, kag madamo pa nga iban sa bug-os nga Bibleya, nagapakita sa aton nga ang isa ka paage nga makita ang Dios amo ang pagpakig-upod kun ano ang Iya ginahimo.  Gane, Kun nagahimo Sia sa pagbulig sa mga pigado, masakiton, kag ginapigos, kaangay sa ginhambal sang Salmo 146, dapat man kita magpakig-upod sa Iya.  “Nagkari si Cristo sa sini nga duta agud maglakat kag magpangabudlay sa tunga sang mga pigado kag nagaantus.  Nakaangkon sila sang pinakadaku nga bahin sang Iya pagtamud.  Kag subong, sa persona sang Iya mga kaanakan, ginabisitahan Niya ang mga pigado kag nagakinahanglan, nga nagapaumpaw sang kasakit kag nagapamag-an sang pag-antus.

“Kuhaa ang pag-antus kag pagkinahanglan, kag mangin wala na kita sang paghangup sa kalooy kag gugma sang Dios, wala na sang paage sa pagkilala sa maloloy-on kag mabinalak-on nga Amay sa langit.  Ang maayong balita mangin yara sa pinakamaatas nga aspeto sang pagkamahigugmaon kun madala ini sa nagakinahanglan sing lubus kag makalolooy nga mga duug.”—Ellen G. White, Testimonies for the Church, vol. 7, p. 226.

`Ano ang imo eksperiensya bahin sa kun paano kita mangin mas malapit sa Dios paage sa pagserbisyo sa iban?`