---
title:  “Panghawakan Kung Ano ang Mabuti”
date:   09/06/2019
---

Habang kumakalat ang ebanghelyo sa mundo, humaharap sa magkakaibang kultura at kaugalian ang mga Cristiano, marami sa mga ito ang tungkol sa relasyon ng pamilya at ng lipunan. Ang isa sa malalaking katanungan para sa mga Cristianong misyonero ay tungkol sa kung paano sila tutugon sa iba’t ibang kalakaran ng kultura tungkol sa maraming bagay, pati na ang mga relasyon ng sambahayan na maaari nilang matuklasan na hindi maganda.

`Basahin ang Gawa 10:1-28, 34, 35. Ano ang matutunan natin dito tungkol sa ating pangangailangan na lampasan ang mga hadlang at mga maling kaisipan kapag humaharap sa ibang mga kultura?`

Ang kamatayan ni Cristo ay para sa mga kasalanan ng lahat ng mga tao, saanman. Maraming tao ang wala pang alam sa dakilang katotohanan na ito. Ang ipangaral ang balitang ito na mayroong paanyayang tumugon ang misyon ng pangangaral ng mga Cristiano. Sapagkat hindi nagpapakita ang Diyos ng paboritismo, tinawag ang mga Cristianong tratuhin ang bawat isa na may respeto at may karangalan, para bigyan sila ng pagkakataong tanggapin ang mabuting balitang para rin sa kanila.

`Ano ang napagkasunduan ng unang mga Cristianong misyonero tungkol sa paghahayag ng ebanghelyo sa ibang kultura? Anong prinsipyo ang maaari natin makuha mula sa mga talatang ito? Gawa 15:19, 20, 28, 29; 1 Corinto 2:2; 1 Tesalonica 5:21, 22.`

Bagaman bawat kultura ay nagpapakita ng nagkasalang kalagayan ng mga tao sa loob nito, ang mga kultura ay maaaring mayroong mga paniniwalang kaayon ng mga Kasulatan, na maaaring magamit para sa gawain ng ebanghelyo. Ang pagpapahalagang inilagay sa malapit na relasyon ng pamilya at komunidad sa maraming bahagi ng mundo ay isang halimbawa. Itinatanghal at pinatitibay ng mga Cristiano kung ano ang mabuti at naaayon sa mga prinsipyo ng Biblia.

Kasabay nito, ang katotohanan ng Diyos ay hindi dapat ikompromiso. Ang kasaysayan ng Iglesia ay malungkot na nagpakitang ang makipagkasundo at pagbigyan ang kultura ay nagbunga ng isang huwad na paniniwalang Cristiano na nagkukunwaring tunay na Cristianismo. Inaangkin ni Satanas na siya ang diyos ng sanlibutang ito at masiglang ikinakalat ang kaguluhan, ngunit tinubos ni Jesus ang sanlibutang ito, at pinapatnubayan ng Kanyang Espiritu ang Kanyang mga tagasunod tungo sa lahat ng katotohanan (Juan 16:13).

`Ilang bahagi ng iyong pananampalataya ang hinubog ng iyong kultura, at ilan dito ang mula sa katotohanan ng Biblia? Paano mo matututunang alamin ang pagkakaiba ng dalawa? Maging handang pag-usapan ito sa klase.`