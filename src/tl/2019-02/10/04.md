---
title:  Ang Papel ng Galit sa Salungatan
date:   04/06/2019
---

Sino ang hindi pa nakaranas ng galit kahit kailanman? Ang mas nakapagpapabigat pa rito ay kapag ito ay nakadirekta sa isang kapamilya. Kasama ng hindi pagpapatawad, ang galit ay maaaring maging lason na magdudulot ng sobrang kirot at paghihirap sa tahanan at pamilya at sa mga relasyon sa pangkalahatan.

`Basahin ang Efeso 4:26, 27 at Ecclesiastes 7:9. Paano natin mababalanse ang ating pang-unawa sa galit bilang isang emosyon at galit bilang isang kasalanan? Ano ang pagkakaiba?`

`Ano ang sinasabi ni Santiago sa Santiago 1:19, 20 na kailangan nating iangkop sa lahat ng pagkakataon na kaya natin, ngunit lalo na kapag pagdating sa mga kapamilyang ang mga kilos, mga ugali, at mga salita ay nakagagalit sa atin?`

Kung ikaw ay galit sa isang bagay, sa halip na panatilihin itong nakalambong sa iyo gaya ng isang maitim na ulap sa iyong buhay, gawin itong isang bagay na positibo. Ipanalangin ang mga taong nanakit at nang-abuso sa iyo, patawarin mo sila at maging isang pagpapala sa kanila, marahil sa una ay mahirap itong gawin, ngunit kapag ikaw ay nagdesisyon at pinanatili ito, gagawin ng Diyos ang Kanyang bahagi.

Minsan ang ugat ng galit ay nagmumula sa tahanan na ating kinalakhan. Madalas na ang mga magagaliting tao ay nagmumula sa mga magagaliting tahanan dahil natutunan nila ito mula sa kanilang mga ginagaya at nadala sa kanilang buhay, na sa huli ay ipinapasa nila sa kanilang mga anak. Minsan naman ang galit ay bunga ng mga hindi nasunod na pangangailangan o dahil sa selos, gaya ni Cain, na nagbunga ng pagpatay niya sa kanyang kapatid.

Marahil ay nayroon kang mabuting dahilan para magalit, ngunit huwag mong gamitin ito para maging dahilan para manatili sa ganitong kalagayan. Huwag mo itong itanggi o bigyan ng dahilan. Sa halip, hingin sa Diyos na tulungan kang harapin ito sa isang positibong paraan. Binigyan tayo ni apostol Pablo ng mabuting payo: “Huwag kang padaig sa masama, kundi daigin mo ng mabuti ang masama” (Roma 12:21).

`Lahat tayo ay may mga bagay na kinagagalitan, hanggang sa masaktan tayo. At, sa ilang pagkakataon, maaari tayong mapangatwiranan sa galit na iyon. Ang tanong ay, Paano natin, sa pamamagitan ng kapangyarihan ng Diyos, mapipigilan ang galit na gawing miserable ang ating buhay at ang buhay ng mga tao sa paligid natin?`