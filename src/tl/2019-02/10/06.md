---
title:  Pagpapatawad at Kapayapaan
date:   06/06/2019
---

`“Kaya, anumang gawin sa inyo ng mga tao, gayon ang gawin ninyo sa kanila; sapagkat ito ang kautusan at ang mga propeta” (Mateo 7:12). Pag-isipan ang lahat ng mga paraan sa iyong karanasan, sa loob ng iyong pamilya at sa labas, na kung saan iyong kailangang isagawa ang prinsipyong ito, at sa mga linya sa ibaba, isulat mo ang mga pagkakataon at tiyakin sa pamamagitan ng pananampalataya, kung paano mo isasagawa ang bagay na ito.`

Nagpayo ang manunulat ng Hebreo, “Pagsikapan ninyong magkaroon ng kapayapaan sa lahat at kabanalan na kung wala nito’y walang nakakakita sa Diyos” (Hebreo 12:14). Kahit na gawin natin ang lahat ng mga hakbang na kailangan, may ilang mga taong nakasakit sa atin ang hindi pa rin makikinig at magbabago. Marahil may ilang humihingi ng paumanhin, ngunit ang iba ay hindi. Sa parehas na paraan, ito ay para sa ating kabutihan, lalo na kung ito ay isang kapamilya, na gagamitin natin ang daan ng pagpapatawad na pinag-usapan natin noong una.

Sa katunayan, ang pagpapatawad ay isang mahalagang bahagi ng pag-aayos ng salungatan, lalol na sa pamilya. Kapag ang isang tao’y nagkasala sa atin, gusto ng kaaway ng Diyos na lagyan ng pader sa pagitan natin at ng taong iyon, isang hadlang na pipigil sa atin para mahalin ang taong iyon kung paano tayo minahal ni Cristo. Ang pagpapatawad ay isang pagpiling ginagawa natin para makalampas sa mga harang na iyon.

“Hindi tayo pinatawad sapagkat nagpatawad tayo, kundi habang nagpapatawad tayo. Ang simulain ng lahat ng pagpapatawad ay makikita sa isang hindi tampat na pag-ibig ng Diyos, ngunit sa pamamagitan ng ating saloobin sa iba ay naipakikita natin kung ating isinasakabuhayan ang pag-ibig na iyon. Kaya sinabi ni Cristo, ‘Sapagkat sa hatol na inyong ihahatol ay hahatulan kayo; at sa panukat na inyong isusukat, ay susukatin kayo” Mateo 7:2.” – Ellen G. White, Christ’s Object Lessons, p. 251.

Kasabay nito, kung tayo ang nagkamali sa kapwa, kailangan nating subukan na ibalik ang nasirang relasyon natin sa kanila, na may kasamang paglapit at pagsasabi sa kanilang ikaw ay nagsisisi sa iyong nagawa, at humihingi ng kanilang pagpapatawad. Ito ang sinabi ni Jesus, “Kaya’t kung maghahandog ka ng iyong kaloob sa dambana, at doon ay naalala mo ang iyong kapatid ay may anumang laban sa iyo, iwan mo roon sa harap ng dambana ang kaloob mo, at humayo ka; makipagkasundo ka muna sa iyong kapatid, at saka ka magbalik at maghandog ng iyong kaloob” (Mateo 5:23, 24). Maganda kung ang taong nanakit sa atin ay lalapit at hihingi ng tawad. Gayundin, mabuti rin kung ibibigay natin sa iba ang parehong uri ng pag-aalaga.

`Paanong ang iyong pagbubulay-bulay sa iyong pangangailangan na patawarin ay makatutulong sa iyong patawarin din ang iba?`