---
title:  Ang Babae at ang Dragon
date:   17/02/2019
---

`Basahin ang Apocalipsis 12:1-4. Namasdan ni Juan sa pangitain ang dalawang dakilang mga tanda. Ang una ay isang babaing nagdadalang-tao at ang pangalawa ay isang dragon. Sino ang babae, at ano ang itinuturo ng mga talatang ito?`

Ginagamit ang babae sa Biblia bilang isang simbolo para sa bayan ng Diyos (2 Corinto 11:2): ang isang malinis na babae ay kumakatawan sa matatapat na mananampalataya, habang ang isang patutot ay kumakatawan sa mga rebeldeng Cristiano. Ang babe sa Apocalipsis 12 ay unang sumisimbolo sa Israel, kung kanino naparoon ang Mesiyas (Apocalipsis 12:1-5); sa mga talatang 13-17 siya’y tumatayo para sa tunay. Na iglesiang nagbigay kapanganakan sa nalabi.

Ang babaing ito’y inilalarawan na nakadamit ng araw at may buwan sa ilalim ng kanyang mga paa. Ang araw sa Biblia ay kumakatawan sa kaluwalhatian ng karakter ni Cristo, ang Kanyang katuwiran (Malakias 4:2) Siya ang “ilaw ng sanlibutan” (Juan 8:12), at ang Kanyang bayan ay dapat magpakita ng liwanag ng mapagmahal na karakter ng Diyos sa mundo (Mateo 5:14-16). Ang buwan, bilang “maliit na tanglaw” (Genesis 1:16) ay nagtuturo sa mga pangako ng Lumang Tipan na naglalarawan gawain ni Cristo sa panahon ng ebanghelyo.

Ang sumunod na simbolikong tandang namasdan ni Juan sa pangitain ay isang pulang dambuhalang dragon. Sa bandang huli ang dragon ay kinilala bilang ang diyablo at Satanas, ang matandang ahas (Apocalipsis 12:9). Sinasabi ng talata na kinaladkad ng kanyang buntot ang ikatlong bahagi ng mga bituin sa langit pababa sa lupa. Ang buntot ay isang simbolikong instrumento ng pandaraya (Isaias 9:14, 15; Apocalipsis 9:10). Sa pagbagsak niya mula sa mataas na posisyon sa langit (Isaias 14:12-15), nadaya ni Satanas ang ikatlong bahagi ng mga anghel. Ang mga nahulog na anghel ay mga demonyong tumutulong sa diyablo sa paglaban sa Diyos at sa Kanyang gawain ng pagliligtas (tingnan ang 1 Timoteo 4:1). Ang Apocalipsis ay gumagamit din ng dragon na inilarawan na “may pitong ulo at sampung sungay,” bilang isang simbolo ng mga kinatawan sa daigdig na ginamit ni Satanas – ang Romanong pagano (Apocalipsis 12:4) at espiritwalismo (Apocalipsis 16:13). “Ang dragon ay sinasabing si Satanas (Apocalipsis 12:9); siya ang nag-udyok kay Herodes na patayin ang Tagapagligtas. Ngunit ang Imperyo ng Roma ang punong kinatawan ni Satanas sa pakikipagdigma kay Cristo at sa Kanyang bayan sa panahon ng unang mga siglo ng Cristianong Kapanahunan, na kung saan ang paganismo ang nangingibabaw na relihiyon. Kaya naman, habang ang dragon na ito ay pangunahing kumakatawan kay Satanas, sa pangalawang kahulugan, ito ay isang simbolo ng Romanong pagano.” – Ellen G. White, The Great Controversy, p. 438.

`Basahin ang Apocalipsis 12:9. Si Satanas ay tinawag “na matandang ahas.” Ano ang umiiral na koneksyon sa pagitan ng Genesis 3:15 at ng pagtatangka ng dragon na puksain ang anak ng babae “pagkapanganak Niya” (Apocalipsis 12:4)?`

Mula sa pasimula ay inaabangan na ni Satanas ang Mesiyas – ang batang ipapanganak upang puksain siya. Nang ang Mesiyas ay naipanganak na sa wakas ginagmit ni Satanas ang Romanong pagano (sumisimbolo rin bilang dragon sa Apocalipsis 12:4) para tangkaing puksain Siya (tingnan ang Mateo 2:13-16). Ngunit ang Anak ay “dinala sa Diyos at sa Kanyang trono” (Apocalipsis 12:5).