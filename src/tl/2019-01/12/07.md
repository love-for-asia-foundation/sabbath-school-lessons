---
title:  Karagdagang Isipan
date:   22/03/2019
---

Bago ang kamatayan ng Babilonya, isang tinig mula sa langit ang humihimok sa bayan ng Diyos na nasa Babilonya pa na “’Magsilabas kayo sa kanya, bayan ko’” (Apocalipsis 18:4). Maraming sumasamba sa Diyos na nasa Babilonya pa sa iba’t ibang dahilan. Sa kanila, ginagamit ng Diyos ang Kanyang pangwakas-na-panahong iglesia para tawagin ang mga taong ito palabas mula rito sa tumalikod na sistema ng relihiyon at hindi makibahagi sa kanyang mga kasalana. Dapat silang lumabas para matakasan ang kapalaran nito. Ayaw ng Diyos na ang sinuman ay mapahamak (2 Pedro 3:9). Ipinapakita ng Apocalipsis 19:1-10 na maraming taong may takot sa Diyos na nasa Babilonya ang tutugon sa panawagan. Isipin, pagkatapos, ang tungkol sa napakalaking responsibilidad na nakapataw sa atin bilang nalabing iglesia ng Diyos. Anong dapat na sinasabi nito sa atin tungkol sa ating pangangailangan ng katotohanan ng Diyos sa ating mga puso at pagbubuhos ng Banal na Espiritu sa ating mga buhay?

**Mga Tanong Para sa Talakayan**

`1. Gaya nang ipinapakita ng Apocalipsis 18:4, maraming nasa Babilonya ang may takot sa Diyos na tinatawag ng Diyos na “aking bayan.” Pag-isipan ang sumusunod na pahayag: “Ang mensaheng ito’y dapat ibigay, ngunit samantalang dapat itong ibigay, dapat tayong maging maingat na huwag tayong magtulak at makipagtulakan at batikusin ang mga wala pa ng liwanag na mayroon tayo. Hindi tayo dapat magpakaabalang gumawa ng matinding pagtulak sa mga Katoliko. Sa mga Katoliko ay maraming matatapat na Cristiano, na lumalakad sa liwanag na tumatanglaw sa kanila, at gagawa ang Diyos sa kapakanan nila. Iyong may malalaking pribilehiyo at oportunidad, at nabigong pabutihin ang kanilang pisikal, mental, at moral na kapangyarihan,…ay nasa mas malaking panganib at nasa mas malaking paghatol sa harap ng Diyos kaysa dun sa nasa kamalian sa mga puntong doktrinal, subalit nagsisikap na mamuhay at gumawa ng mabuti sa iba.” – Ellen G. White, Evangelism, p. 575. Anong dapat na sinasabi sa atin ng kaisipang ito tungkol sa kung paano natin tatratuhin ang iba?`

`2. Inilalarawan ng Apocalipsis 17 ang isang patutot na babaing nakasakay sa isang eskarlatang halimaw. Samantalang ang babae sa kapitulo 12 ay sumisimbolo sa tapat na iglesia ng Diyos, ang nasa kapitulo 17 ay tumutukoy sa tumalikod na iglesiang inaakit ang mundo palayo sa Diyos. Sa iyong pananaw ano ang mga pagkakatulad at pagkakaiba sa pagitan nila? Mas mahalaga, anong matututunan natin mula sa paghahambing na ito?`

`3. Inilalarawan ng mga talata sa linggong ito ang isang tunay na kahabag-habag na katayuan ng daigdig ng relihiyon at pulitika sa panahon ng huling yugto bago ang matagumpay na pagbabalik ni Cristo. Anong dapat na sinasabi nito sa atin tungkol sa kung bakit napakahalagang ngayon na ay manatili tayong tapat, totoo, at dalisay sa mensahe na ibinigay sa atin ng Diyos? Basahin ang Apocalipsis 16:15, isang apela para sa pagiging tapat sa gitna nang paglalarawan ng kalat sa lahat ng dakong pagtalikod. Paano natin magagamit ang babalang ito sa ating sarili ngayon na?`