---
title:  Ang mga Gawain ng Halimaw sa Dagat
date:   25/02/2019
---

Tinutukoy ng Apocalipsis 13:5 ang isang takdang panahon ng pag-uusig tulad ng napag-usapan sa pag-aaral kahapon. Ang 42 buwan ng mga gawain ng halimaw ay kapareho ng takdang panahon ng 1,260 araw/taon ng pag-uusig ng babae/iglesia sa Apocalipsis 12:6, 14. (Ang isang propetikong araw ay sumisimbolo sa isang taon [Bilang 14:34; Ezekiel 4:6]. Tingnan ang pag-aaral noong linggo sa Liksyon 7. Ang taong A.D. 538 ay naaangkop na nagmamarka sa pasimula nitong propetikong takda, nang ang Romanong iglesia, kasama ang papa bilang pinuno nito, ay itinatag ang sarili bilang isang iglesia-estadong kapangyarihan na nangibabaw sa buong medieval times. Ang mga kaganapan ng Rebolusyong Pranses ay nagdulot ng nakamamatay na sugat sa halimaw noong A.D. 1798, kaya naghatid ito sa pansamantalang katapusan ng mapang-aping pamumuno ng iglesia at ng relihiyong pinasimulan ng estado.

`Ihambing ang Apocalipsis 13:5-8 sa Daniel 7:24, 25 at 2 Tesalonica 2:2-12. Sa anong paraan na ang mga gawain ng halimaw sa dagat ay sinasalamin ang mga paglalarawan sa muting sungay at ang taong makasalanan?`

Ang mga gawain ng halimaw sa dagat sa panahon ng propetikong 1,260-araw/taon na takda ay isinaad sa mga termino ng kalapastanganan. Sa Bagong Tipan, ang kalapastanganan ay maaaring mangahulugan ng pag-angkin ng pagiging kapantay ng Diyos (Juan 10:33; Mateo 26:63-65) at ang gawa ng pag-agaw sa Kanyang awtoridad (Marcos 2:7). Ang kalapastanganan ng halimaw sa dagat ay direktang laban “sa Diyos, upang lapastanganin ang kanyang pangalan at kanyang tahanan gayundin ang mga naninirahan sa langit” (Apocalipsis 13:6). Ang tahanan ng Diyos ay ang santuwaryo sa langit, kung saan naglilingkod si Cristo para sa ating kaligtasan. Ang pinawawalang-bisa ng halimaw sa dagat ang namamagitang gawain ni Cristo sa pamamagitan ng pagtangkang palitan ito ng pantaong pagkaparing inaangkin ang pangangasiwa ng kaligtasan at pagpapatawad ng kasalanan. Ang pagpapalagay ng mga kapangyarihang ito na para lamang sa Diyos ay katangian ng kalapastanganan.

Tumuturo ang Apocalipsis 13 sa isang panahon ng pangunahing pagtalikod sa Cristianismo, na natupad nang ang Katolisisimo Romano ay nag-angkin ng posisyon at mga kaukulang karapatan ng Diyos na may papa bilang ulo nito. Iyong mga tumangging magpasakop sa Roma ay nakaranas ng pag-uusig at pagiging martir. Bagaman ngayon ang ganitong mga pahayag ay tinatanaw bilang malupit, kahit pa panatiko, hindi mabubura ng kasalukuyan ang kasaysayan, gaanuman naisin ng ibang taong mangyayari ito.

`Paano tayo mananatiling tapat sa propesiya tungkol sa kasaysayan ng iglesia at gayunman, kasabay nito, ay maging mabuti at maingat habang inihahayag natin ang mga katotohanang ito sa iba?`
