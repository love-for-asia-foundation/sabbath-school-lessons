---
title:  Ang Halimaw Mula sa Dagat
date:   24/02/2019
---

`Basahin ang Apocalipsis 13:1-4, 8 at Apocalipsis 17:8. Ano ang mga katangian ng halimaw na ito, at ano ang mga yugto ng pag-iral nito?`

Nagmamasid si Juan habang may isang dambuhalang halimaw ang umahon mula sa dagat. Samantalang ang isang halimaw ay kumakatawan sa isang kapangyarihang pulitikal, ang paglalarawan sa halimaw sa dagat ay nakaturo sa isang pulitikal na kapangyarihan na may relihiyon bilang nangingibabaw na katangian. Ang dagat ay sumisimbolo sa kalakhang bahagi ng Europa na kung saan ang halimaw sa dagat ay bumabangon sa kapangyarihan matapos ang pagbagsak ng Imperyo ng Roma (tingnan ang Apocalipsis 17:15).

Inilalarawan ni Juan ang halimaw na isang lumilitaw mula sa tubig. Ang halimaw ay may pitong ulo at sampung sungay, katulad ng dragon sa Apocaipsis 12:3, 4, na nagpapakita ng malapit na kaugnayan sa Romanong pagano. Sa ulo ng halimaw ay isang pangalan ng kalapastanganan sa Diyos, at sa mga sungay ay mga korona ng hari. Ang mga ulo ng halimaw ay mga kahariang ginamit ni Satanas para usigin ang bayan ng Diyos sa buong kasaysayan (tingnan ang Apocalipsis 17:9-11). Ang isang pangalan ng kalapastanganan sa Diyos ay nakaturo sa banal na titulong inaangkin ng halimaw. Ang sampung sungay ay nakaturo sa Daniel 7:24, na sinisimbolohan ang mga bansang lumitaw mula sa Imperyo ng Roma matapos ang pagkamatay nito. Ang mga katangiang ito ng halimaw sa dagat ay nagtuturo sa kapapahan na lumago mula sa Imperyo ng Roma.

Ang halimaw mula sa dagat ay kakhawig ng isang leopardo, na may mga paang isang oso at bibig ng leon. Sa gayon, pinagsasama ng halimaw ang mga katangian ng apat na halimaw (mga simbolo ng mga imperyo ng mundo) sa Daniel 7:2-7: Babilonya, Media-Persia, Grecia, at Roma. Gayunman, inilista ang mga ito ni Juan sa pabaliktad na pagkakasunud-sunod, na kung saan mula sa kanyang unang-siglong pananaw ipinakikitang ang halimaw sa dagat ay kaugnay sa ikaapat na halimaw sa Daniel 7, ang Imperyo ng Roma.

Ang dragon (ang paganong Imperyo ng Roma na pinalakas ni Satanas) ay nagbigay sa halimaw ng kanyang kapangyarihan, trono, at malaking awtoridad. Gaya ng pagbibigay ng Ama kay Cristo ng Kanyang trono at awtoridad, (Apocalipsis 2:27), kaya itinalaga ni Satanas ang halimaw bilang kanyang kapwa-rehente at kinatawan sa lupa.

Sinasabi sa Apocalipsis 13:5-7 na ang takda ng mga pag-uusig na gawain ng halimaw sa buong kasaysayan ng Cristiano ay 42 “mga buwan.” Tulad ng nakita natin na ang pag-uusig sa dalisay na babae ay tumagal ng “isang panahon, at mga panahon, at kalahati ng isang panahon;” iyon ay tatlo at kalahating “mga panahon” o propetikong “mga taon” (Apocalipsis 12:13, 14; ihambing sa Daniel 7:25). Ang 42 propetikong “mga buwan” ay katumbas ng 20 araw multiplikahin sa 42, o 1,260 araw/taon (Apocalipsis 12:6). Samakatuwid, ang “isang panahon, at mga panahon, at kalahati ng isang panahon,” 42 “buwan” at 1,260 “araw” ay tumutukoy lahat sa parehong haba ng panahon ng 1,260 taon. Ang yugtong ito ay nagtatapos nang ang isa sa mga ulo ng halimaw ay luhang nasugatan, na nagdulot nang pansamantalang kamatayan ng halimaw. Sa paggaling ng sugat, ang halimaw ay muling nagkaroon ng buhay. Ito ay ikinahanga ng mundo, at parehas nilang sinamba ang dragon at ang halimaw.
