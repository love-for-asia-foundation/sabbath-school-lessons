---
title: ແຜ່ນດິນໂລກທີ່ສົມບູນ
date: 01/07/2019
---

`ອ່ານປະຖົມມະການ ບົດທີ 1. ໃນພຣະຄຳພີບົດນີ້ພຣະຄຳພີບອກວ່າ ພຣະເຈົ້າໄດ້ເຫັນວ່າສິ່ງທີ່ພຣະອົງໄດ້ສ້າງນັ້ນ“ດີ” (ເປັນທີພໍພຣະໄທ). ພຣະຄຳພີໄດ້ກ່າວສິ່ງນີ້ຈັກເທື່ອ? (ໃຫ້ອ່ານປະຖົມມະການ 1:4,10,12,18,25 ແລະ 31). ທ່ານຄິດວ່າມັນໝາຍຄວາມວ່າແນວໃດ?`

ພຣະຄຳພີຖືກຂຽນຂຶ້ນຫຼັງຈາກທີ່ມະນຸດໄດ້ເຮັດບາບ. ແຕ່ມັນກໍ່ສະແດງໃຫ້ເຫັນຄວາມມະຫັດສະຈັນຂອງທຳມະຊາດ. ໂຢບ ບົດທີ 38 ຫາ 41 ແລະ ບົດເພງສັນລະເສີນ ບົດທີ 148 ກໍເປັນຕົວຢ່າງ ທີ່ສະແດງໃຫ້ເຫັນຄວາມງາມຂອງທຳມະຊາດ. ບົດເຫຼົ່ານີ້ກໍສະແດງໃຫ້ພວກເຮົາເຫັນຄວາມງາມທີ່ຢູ່ໃນແຜ່ນດິນໂລກນີ້.

ພຣະເຢຊູໄດ້ໃຫ້ຕົວຢ່າງພວກເຮົາໃນທຳມະຊາດທີ່ສະແດງໃຫ້ເຫັນຄວາມຮັກຂອງພຣະເຈົ້າ (ອ່ານ ມັດທາຍ 6:26, 28-30). ຕົວຢ່າງທີ່ມາຈາກທຳມະຊາດເຫຼົ່ານີ້ ສອນພວກເຮົາໃຫ້ເພິ່ງພາໃນພຣະເຈົ້າ. ນອກຈາກນັ້ນ ຂໍ້ພຣະຄຳພີນີ້ຍັງເຮັດໃຫ້ພວກເຮົາເຕັມໄປດ້ວຍຄວາມຮູ້ສຶກໜ້າອັດສະຈັນ. ໃຫ້ທ່ານເປີດຈິດໃຈແລະແນວຄິດຂອງທ່ານໃຫ້ກັບຄວາມງາມໃນທຳມະຊາດທີ່ຢູ່ອ້ອມຮອບທ່ານ. ແລ້ວທ່ານຈະເຫັນວ່າ ພຣະເຈົ້າໄດ້ໃຫ້ແກ່ທ່ານຫຼາຍຊ່ຳໃດ. ໃນຖານະທີ່ເປັນຄຣິສຕຽນຄະນະວັນເສົາແອັດເວັນຕິດນັ້ນ ພວກເຮົາເຊື່ອວ່າ ພຣະເຈົ້າໄດ້ສ້າງເຮົາແລະຊ່ອຍເຮົາໃຫ້ພົ້ນ. ພວກເຮົາກຳລັງລໍຖ້າອານາຈັກຂອງພຣະອົງ. ໃນຂະນະທີ່ພວກເຮົາລໍຖ້າຢູ່ນັ້ນ ພວກເຮົາຄວນເຂົ້າໃຈບາງຢ່າງທີ່ສຳຄັນກ່ຽວກັບຄວາມງາມ, ຄວາມຍິນດີ ແລະສິ່ງດີໆຕ່າງໆທີ່ພວກເຮົາເຫັນ. ຄວາມງາມທັງໝົດເຫຼົ່ານີ້ກໍສະແດງໃຫ້ພວກເຮົາເຫັນວ່າ ໂລກຂອງເຮົາກໍມີຄວາມງົດງາມຫຼາຍກ່ອນທີ່ຈະມີຄວາມບາບເຂົ້າມາ. ຄວາມງາມນີ້ກໍເປັນຄຳສັນຍາທີ່ວ່າ ພຣະເຈົ້າຈະເຮັດໃຫ້ໂລກນີ້ສວຍງາມອີກເທື່ອໜຶ່ງ.

`ທ່ານມັກສິ່ງໃດທີ່ສຸດກ່ຽວກັບທຳມະຊາດ? ຄວາມງາມໃນທຳມະຊາດນີ້ບອກຫຍັງທ່ານກ່ຽວກັບພຣະຜູ້ເປັນເຈົ້າ?`