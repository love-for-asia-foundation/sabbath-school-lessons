---
title: ຜູ້ຈັດການທັງຫຼາຍຂອງໂລກນີ້
date: 02/07/2019
---

ອ່ານປະຖົມມະການ 1:28 ແລະ ປະຖົມມະການ 2:15. ຂໍ້ພຣະຄຳພີສອງຂໍ້ນີ້ຄືກັນແນວໃດ? ພຣະເຈົ້າໄດ້ປະທານວຽກງານອັນໃດໃຫ້ແກ່ມະນຸດ? ໃຫ້ທ່ານຂຽນພາລະໜ້າທີ່ຂອງອາດາມແລະເອວາອອກມາເປັນປະໂຫຍກໜຶ່ງ ຫຼື ສອງປະໂຫຍກ.

ພຣະເຈົ້າໄດ້ເຮັດໃຫ້ພວກເຮົາເປັນຜູ້ຈັດການທຸກສິ່ງທຸກຢ່າງທີ່ພຣະອົງໄດ້ຊົງສ້າງ. ທ່ານຈະຄິດເຖິງສິ່ງໃດກ່ອນຫມູ່ ເມື່ອມີຄົນຖາມທ່ານວ່າ “ຜູ້ຈັດການທີ່ດີນັ້ນເຮັດອັນໃດແດ່?” ພວກເຮົາມັກຈະຄິດກ່ຽວກັບເງິນຄຳ. ແຕ່ການເປັນຜູ້ຈັດການທີ່ດີນັ້ນ ບໍ່ແມ່ນກ່ຽວກັບເງິນຄຳຢ່າງດຽວ. ພຣະເຈົ້າໄດ້ໃຫ້ຄຳສັ່ງອັນທຳອິດອັນໃດ ໃນຖານະທີ່ພວກເຮົາເປັນຜູ້ຈັດການຂອງພຣະອົງ? ພຣະອົງຊົງບອກໃຫ້ພວກເຮົາດູແລຮັກສາໂລກນີ້ແລະທຸກສິ່ງທຸຸກຢ່າງທີ່ພຣະອົງໄດ້ຊົງນິລະມິດສ້າງ. ຄຳສັ່ງຂອງພຣະອົງກໍລວມເຖິງລູກຫຼານຂອງອາດາມແລະເອວາໃນອະນາຄົດເຊັ່ນດຽວກັນ. ມັນຄືແຜນການອັນທຳອິດຂອງພຣະເຈົ້າທີ່ຈະໃຫ້ແຜ່ນດິນໂລກເຕັມໄປດ້ວຍຊີວິດ ຄວາມງົດງາມແລະສິ່ງດີໆຕ່າງໆສຳລັບມະນຸດທັງຫຼາຍ. ອາດາມແລະເອວານັ້ນໄດ້ມີສ່ວນທີ່ຍິ່ງໃຫຍ່ຫຼາຍໃນການດູແລຮັກສາທຸກໆຢ່າງ.

ໂລກນີ້ກໍເປັນຂອງພຣະເຈົ້າ (ອ່ານ ບົດເພງສັນລະເສີນ 24:1). ພຣະອົງສືບຕໍ່ຂໍໃຫ້ພວກເຮົານັ້ນດູແລຮັກສາທຸກສິ່ງທີ່ພຣະອົງໄດ້ມອບໃຫ້ແກ່ເຮົາ. ແຕ່ພວກເຮົາກໍດຳເນີນຊີວິດຢູ່ໃນໂລກທີ່ຖືກທຳລາຍໄປດ້ວຍຄວາມບາບ. ດັ່ງນັ້ນ ມັນຈຶ່ງເປັນເລື່ອງສຳຄັນຫຼາຍທີ່ພວກເຮົາຈະເປັນຜູ້ຈັດການທີ່ດີ.