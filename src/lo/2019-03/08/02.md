---
title: ບົດເທດສະໜາເທິງພູເຂົາ
date: 18/08/2019
---

`ອ່ານກ່ຽວກັບຄຳສອນພິເສດ 9 ຢ່າງໃນມັດທາຍ 5:2-16. ມີຫຍັງທີ່ຄືກັນໃນຄຳສອນ 9 ຢ່າງນີ້?`

ຄຳສອນ 9 ຢ່າງເຫຼົ່ານີ້ຄື ຄວາມຈິງອັນເລິກເຊິ່ງທາງດ້ານຄວາມເຊື່ອ. ນອກຈາກນັ້ນ ພວກມັນຍັງຈະປ່ຽນແປງວິທີການດຳເນີນຊີວິດຂອງເຮົາ. ພຣະເຢຊູກ່າວວ່າພວກເຮົາຈະຕ້ອງເຂົ້າໃຈວ່າ ພວກເຮົານັ້ນທຸກຍາກ. ນັ້ນເປັນເຫດຜົນທີ່ພວກເຮົາຕ້ອງການຄວາມຮັ່ງມີທີ່ພຣະເຈົ້າມອບໃຫ້ກັບເຮົາ. ນອກຈາກນັ້ນ ພຣະເຢຊູຍັງໄດ້ເວົ້າກ່ຽວກັບການເຊື່ອຟັງພຣະເຈົ້າແລະການມີຄວາມຍຸດຕິທຳຕໍ່ຄົນອື່ນ. ພຣະອົງຍັງໄດ້ບອກພວກເຮົາວ່າ ພວກເຮົາບໍ່ຄວນເຕັມໄປດ້ວຍຄວາມຍິ່ງຜະຫຍອງ. ພວກເຮົາຄວນສະແດງຄວາມເມດຕາຕໍ່ຄົນອື່ນ. ພວກເຮົາຄວນດຳເນີນຊີວິດດ້ວຍຄວາມສະຫງົບສຸກ. ພວກເຮົາຄວນມີຫົວໃຈແລະຈິດໃຈທີ່ສະອາດບໍລິສຸດ. ເມື່ອພວກເຮົາເຮັດສິ່ງເຫຼົ່ານີ້ ພວກເຮົາຈະສ້າງຄວາມແຕກຕ່າງໃນຊີວິດຂອງຄົນອື່ນ. ນອກຈາກນັ້ນ ພຣະເຢຊູໄດ້ບອກສາວົກຜູ້ຕິດຕາມຂອງພຣະອົງໃຫ້ເປັນຄືກັບເກືອແລະແສງສະຫວ່າງ (ມັດທາຍ 5:13-16). ແລ້ວພວກເຮົາກໍຈະເປັນພຣະພອນໃຫ້ກັບຄົນອື່ນໆເຊັ່ນດຽວກັນ.

ເກືອແລະແສງສະຫວ່າງກໍສ້າງຄວາມແຕກຕ່າງ ເມື່ອພວກເຮົາເອົາຕື່ມໃສ່ສິ່ງອື່ນໆ. ເກືອກໍເຮັດໃຫ້ອາຫານລົດຊາດດີ. ນອກຈາກນັ້ນ ມັນຍັງຊ່ອຍໃຫ້ອາຫານນັ້ນມີຄວາມສົດໃໝ່ດົນກວ່າ. ເກືອຄືຄຳທີ່ໃຊ້ພັນລະນາສຳລັບສິ່ງທີ່ພວກເຮົາຄວນເຮັດແລະຄວນເປັນສຳລັບຄົນທີ່ຢູ່ອ້ອມຮອບພວກເຮົາ. ໃນທາງດຽວກັນ ແສງສະຫວ່າງກໍເປັນຄຳພັນລະນາພາບ. ແສງສະຫວ່າງກໍ່ສ່ອງເຂົ້າມາໃນຄວາມມືດ.

`ຄຣິສຕະຈັກຂອງທ່ານຄືກັນກັບເກືອແລະແສງສະຫວ່າງໃນຊຸມຊົນຂອງທ່ານໃນທາງໃດແດ່? ຊຸມຊົນຂອງທ່ານໄດ້ກາຍເປັນສະຖານທີ່ໆດີຂຶ້ນແນວໃດ ຍ້ອນວ່າຄຣິສຕະຈັກຂອງທ່ານກຳລັງເຮັດວຽກຢູ່ບ່ອນນັ້ນ?`