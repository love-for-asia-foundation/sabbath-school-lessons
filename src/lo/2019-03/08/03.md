---
title: ການຕໍ່ສູ້ຄວາມຊົ່ວຮ້າຍດ້ວຍຄວາມດີ
date: 19/08/2019
---

ພຣະເຢຊູໄດ້ປະກາດກັບຄົນທີ່ຖືກຂົ່ມເຫັງຢ່າງໜັກຈາກນາຍທາດຂອງເຂົາ. ຫຼາຍຄົນໃນນັ້ນກໍ່ເປັນໜີ້ເງິນຈຳນວນຫຼວງຫຼາຍ. ພວກເຂົາໄດ້ສູນເສຍທີ່ດິນແລະບ້ານໃຫ້ກັບເຈົ້າໜີ້ຂອງເຂົາ. ທະຫານໂລມັນກໍມັກຈະບັງຄັບຄົນທຸກຍາກເຫຼົ່ານີ້ໃຫ້ເຮັດວຽກເພື່ອພວກເຂົາ. ພຣະເຢຊູໄດ້ສອນປະຊາຊົນໃຫ້ມີຄວາມເມດຕາຕໍ່ຄົນທີ່ໄດ້ເຮັດຜິດຕໍ່ເຂົາ. ພວກເຮົາບໍ່ສາມາດຄວບຄຸມສິ່ງທີ່ຄົນມີອຳນາດເຮັດຕໍ່ພວກເຮົາ. ແຕ່ພວກເຮົາສາມາດຄວບຄຸມວິທີການ ປະຕິບັດຂອງເຮົາ ເມື່ອພວກເຂົາເຮັດໃຫ້ພວກເຮົາເຈັບປວດ. ພຣະເຢຊູໄດ້ຊົງສອນປະຊາຊົນວ່າ ພວກເຂົານັ້ນມີອິດສະຫຼະພາບໃນການເລືອກວ່າຈະຕ້ອງເວົ້າຫຍັງແລະເຮັດສິ່ງໃດຢູ່ສະເໝີ. ເມື່ອພວກເຂົາເລືອກທີ່ຈະມີຄວາມເມດຕາ ການກະທຳດີຂອງພວກເຂົາກໍຈະຊ່ອຍຄົນອື່ນໆໃຫ້ເຂົ້າໃຈຄວາມຮັກຂອງພຣະເຈົ້າ.

`ໃຫ້ທ່ານອ່ານກ່ຽວກັບກົດສຳຄັນຕ່າງໆ ໃນພຣະທຳມັດທາຍ 5:38-48 ກັບ ໂລມ 12:20,21. ພວກເຮົາສາມາດເຮັດໃຫ້ກົດທີ່ສຳຄັນຕ່າງໆເຫຼົ່ານີ້ເປັນສ່ວນໜຶ່ງຂອງຊີວິດເຮົາໃນທາງໃດແດ່?`

ພຣະເຢຊູຊົງກ່າວກ່ຽວກັບກົດລະບຽບພິເສດອັນໜຶ່ງທີ່ເອີ້ນວ່າ ກົດທອງຄຳ. ພຣະອົງຊົງບອກວ່າ ກົດທອງຄຳນີ້ໄດ້ສະແດງເຖິງຄວາມໝາຍທັງໝົດຂອງກົດບັນຍັດໂມເຊ ແລະ ຄຳສອນຕ່າງໆຂອງຜູ້ປະກາດພຣະຄຳ. ຜູ້ປະກາດພຣະຄຳກໍຄືຜູ້ສົ່ງສານທີ່ພິເສດຂອງພຣະເຈົ້າ. ກົດທອງຄຳນີ້ກໍ່ຄື ‘ດັ່ງນັ້ນ ສິ່ງໃດທີ່ທ່ານປາດຖະໜາໃຫ້ເຂົາເຮັດແກ່ທ່ານ ທ່ານຈຶ່ງເຮັດກັບເຂົາທຸກປະການເໝືອນກັນ’(ມັດທາຍ 7:12). ທ່ານສາມາດເຮັດສິ່ງທີ່ພຣະເຢຊູໄດ້ສັ່ງພວກເຮົາໃຫ້ເຮັດໃນກົດທອງຄຳ ໃນເວລານີ້ໄດ້ແນວໃດແດ່?