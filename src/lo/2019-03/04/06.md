---
title: ສຸພາສິດ - ຄວາມເມດຕາສຳລັບຄົນທີ່ທຸກຍາກຂາດເຂີນ
date: 25/07/2019
---

`ອ່ານສຸພາສິດ 10:4; ສຸພາສິດ 13:23,25; ສຸພາສິດ14:31; ສຸພາສິດ 15:5,16; ສຸພາສິດ 19:15,17 ແລະ ສຸພາສິດ 30:7-9. ພຣະທຳສຸພາສິດເຫຼົ່ານີ້ຄືກັນ ຫຼື ຕ່າງກັນແນວໃດ? ພວກມັນບອກຫຍັງພວກເຮົາກ່ຽວກັບການເປັນຄົນຮັ່ງມີ ຫຼື ທຸກຍາກ ແລະການຊ່ວຍເຫຼືອຄົນທີ່ຍັງຂາດເຂີນ?`

ພຣະທຳສຸພາສິດສະແດງເຖິງຊີວິດທີ່ດີກວ່າ. ເຄັດລັບສຳລັບຊີວິດທີ່ດີຂຶ້ນກໍກ່າວໄວ້ຢ່າງຈະແຈ້ງ. ນັ້ນກໍຄື ພວກເຮົາຈະຕ້ອງເລືອກເອົາສະຕິປັນຍາແລະການເຊື່ອຟັງພຣະເຈົ້າ.

ນອກຈາກນັ້ນ ສຸພາສິດຍັງກ່າວເຖິງການມີຄວາມຊື່ສັດແລະຍຸດຕິທຳໃນການງານຫຼືທຸລະກິດ. ຜູ້ນຳແລະຜູ້ພິພາກສາຕັດສິນນັ້ນຈະຕ້ອງມີຄວາມທ່ຽງທຳເຊັ່ນກັນ (ອ່ານສຸພາສິດ 14:5,25; ສຸພາສິດ 16:11-13; ສຸພາສິດ 17:15; ສຸພາສິດ 20:23; ສຸພາສິດ 21:28; ສຸພາສິດ 28:14-16). ພຣະທຳສຸພາສິດກໍນຳສະເໜີສະຕິປັນຍາ ແລະຄຳແນະນຳກ່ຽວກັບວິທີທີ່ຜູ້ຊາຍແລະຜູ້ຍິງທັງຫຼາຍຄວນໃຊ້ໃນການດຳເນີນຊີວິດຢູ່. ນອກຈາກນັ້ນ ກໍຍັງໃຫ້ຄຳແນະນຳສຳລັບຊຸມຊົນ. ມັນສະແດງໃຫ້ເຫັນວ່າ ຊຸມຊົນນັ້ນສາມາດຮັບໃຊ້ແລະປົກປັກຮັກສາຄົນທີ່ຕ້ອງການຄວາມຊ່ວຍເຫຼືອຫຼາຍທີ່ສຸດ. ພຣະທຳສຸພາສິດກໍຂໍໃຫ້ພວກເຮົາຈົດຈຳວ່າ ຜູ້ນຳທີ່ດີທີ່ສຸດນັ້ນຄືຜູ້ທີ່ຂໍໃຫ້ພຣະເຈົ້າຊ່ວຍເຫຼືອ (ອ່ານສຸພາສິດ8:15,16). ພວກເຮົາຄວນປະຕິບັດຄືກັບພວກເຮົາເປັນຜູ້ຊ່ວຍຂອງພຣະເຈົ້າ. ພວກເຮົາຄວນສະແດງຄວາມຮັກຂອງພຣະເຈົ້າຕໍ່ທຸກຄົນທີ່ຂາດເຂີນ.

`ມັນເປັນເລື່ອງງ່າຍທີ່ຈະຮູ້ສຶກອີ່ຕົນສົງສານຄົນອື່ນທີ່ມີຄວາມທຸກທໍລະມານ ແຕ່ພວກເຮົາສາມາດເຮັດສິ່ງໃດເພື່ອເປັນການຊ່ວຍພວກເຂົາ?`