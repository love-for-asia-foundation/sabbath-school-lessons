---
title: ດຳເນີນຊີວິດໄປກັບພຣະຜູ້ເປັນເຈົ້າ
date: 24/07/2019
---

`ອ່ານເພງສັນລະເສີນ ບົດທີ 146. ຂ່າວສານໃນບົດເພງນີ້ແມ່ນຫຍັງ? ຜູ້ແຕ່ງບົດເພງນີ້ກຳລັງກ່າວສິ່ງໃດໃນເພງສັນລະເສີນ 146:5-9 ?`

ພຣະເຈົ້າໄດ້ສ້າງສະຫວັນແລະແຜ່ນດິນໂລກ (ອ່ານເພງສັນລະເສີນ 146:6). ບົດເພງສັນລະເສີນ ບົດທີ 146 ສະແດງໃຫ້ພວກເຮົາເຫັນວຽກງານຂອງພຣະເຈົ້າເທິງໂລກນີ້. ໃນຖານະທີ່ພຣະອົງຊົງເປັນຜູ້ພິພາກສາ ມັນສະແດງໃຫ້ເຫັນວ່າ ພຣະອົງຊົງປະທານທຸກສິ່ງທຸກຢ່າງທີ່ພວກເຮົາຈຳເປັນຕ້ອງມີສຳລັບຊີວິດຂອງພວກເຮົາ. ພຣະອົງຊົງປົດປ່ອຍເຮົາໃຫ້ເປັນອິດສະຫຼະຈາກຄວາມບາບ. ພຣະອົງຊົງປົດປ່ອຍເຮົາອອກຈາກຄົນທີ່ທຳຮ້າຍເຮົາ. ພຣະອົງຊົງຢຽວຢາຮັກສາເຮົາ ຊ່ວຍເຮົາ ແລະຊົງປົກປ້ອງຄົນທີ່ອ່ອນແອ.

ເປັນຫຍັງ ພວກເຮົາຈຶ່ງຄວນເບິ່ງແຍງຄົນທີ່ທຸກຍາກຂາດເຂີນ? ແມ່ນແລ້ວ ພວກເຮົາຄວນເບິ່ງແຍງເຂົາຍ້ອນວ່າ ພຣະເຈົ້າບອກວ່າ ພວກເຮົາຄວນເຮັດແບບນັ້ນ. ພຣະເຈົ້າຊົງຂໍໃຫ້ພວກເຮົາໃຫ້ເຮັດວຽກງານນີ້ ເພາະວ່າ ພຣະອົງຊົງເຮັດການງານນີ້ໂດຍພຣະອົງເອງ. ພຣະອົງບໍ່ໄດ້ຂໍໃຫ້ພວກເຮົາເຮັດສິ່ງນີ້ສຳລັບພຣະອົງເອງ. ພຣະອົງຊົງເຊີນໃຫ້ພວກເຮົາໄດ້ເຮັດສິ່ງນີ້ກັບພຣະອົງ. ເມື່ອພວກເຮົາເຮັດວຽກຮ່ວມກັນເພື່ອຢຸດການເຈັດປ່ວຍ ຄວາມຫິວ ໂຫຍ ແລະຄວາມຊົ່ວຮ້າຍໃນໂລກນີ້ ພວກເຮົາກໍເຮັດວຽກຮ່ວມກັບພຣະເຈົ້າ. ພວກເຮົາກໍຮ່ວມມືກັບພຣະອົງໃນວຽກແຫ່ງຄວາມເມດຕາຂອງພຣະອົງ.

ຄຣິສຕຽນຕ້ອງການທີ່ຈະໃກ້ຊິດກັບພຣະເຈົ້າຫຼາຍຂຶ້ນ. ບົດເພງສັນລະເສີນ 146:7-9 ສະແດງໃຫ້ພວກເຮົາເຫັນທາງໜຶ່ງທີ່ຈະໃກ້ຊິດກັບພຣະອົງ. ເມື່ອພວກເຮົາຮ່ວມມືກັບພຣະອົງໃນວຽກງານການສະແດງຄວາມເມດຕານັ້ນ ພວກເຮົາກໍຈະໃກ້ຊິດກັບພຣະອົງ. ພຣະເຈົ້າຊົງຍົກຊູຄົນທີ່ທຸກຍາກຂຶ້ນ. ພຣະອົງຊົງຢຽວຢາຮັກສາຄົນທີ່ເຈັບປ່ວຍ. ພຣະອົງຊົງສຳແດງຄວາມເມດຕາຕໍ່ຄົນທຸກຍາກລຳບາກ. ພຣະອົງຊົງຊ່ວຍຄົນທີ່ຜູ້ນຳໄດ້ຂົ່ມເຫັງ. ດັ່ງນັ້ນ ພວກເຮົາຄວນທີ່ຈະເຮັດວຽກຮ່ວມກັບພຣະເຈົ້າເພື່ອທີ່ຈະເຮັດວຽກງານນີ້.

`ການຮັບໃຊ້ຄົນອື່ນນັ້ນເຮັດໃຫ້ພວກເຮົາໃກ້ຊິດພຣະເຈົ້າຂຶ້ນແນວໃດ? ປະສົບການຂອງທ່ານນັ້ນເປັນແນວໃດ?`