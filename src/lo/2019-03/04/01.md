---
title: ສິ່ງທີ່ພຣະທຳບົດເພງສັນລະເສີນແລະສຸພາສິດກ່າວກ່ຽວກັບຄວາມເມດຕາ
date: 20/07/2019
---

### ອ່ານສຳລັບບົດຮຽນອາທິດນີ້
ເພງສັນລະເສີນ 9:7-9, 13-20; ເພງສັນລະເສີນ ບົດທີ 82, ບົດທີ 101 & 146; ສຸພາສິດ 10:4; ສຸພາສິດ 13:23,25.

> <p>ຂໍ້ຄວນຈຳ</p>
> "ຈົ່ງໃຫ້ຄວາມຍຸດຕິທຳແກ່ຄົນທຸກຍາກແລະເດັກກຳພ້າພໍ່ ຈົ່ງຮັກສາສິດທິຂອງຜູ້ທີ່ທຸກຍາກແລະຄົນຂັດສົນ. ຈົ່ງຊ່ວຍຄົນຍາກຈົນ ແລະຄົນຂັດສົນໃຫ້ພົ້ນ ຊ່ວຍພວກເຂົາໃຫ້ພົ້ນຈາກມືຂອງຄົນຊົ່ວ." (ເພງສັນລະເສີນ 82:3,4)

ບົດເພງສັນລະເສີນແລະສຸພາສິດສະແດງໃຫ້ພວກເຮົາເຫັນປະສົບການຂອງການດຳເນີນຊີວິດຢູ່ກັບພຣະເຈົ້າທຸກມື້. ພຣະທຳສຸພາສິດກໍເຕັມໄປດ້ວຍສະຕິປັນຍາ. ພຣະທຳເຫຼັ້ມນີ້ກໍໃຫ້ຄຳແນະນຳສຳລັບຄອບຄົວ, ສຳລັບຄວາມສຳພັນ, ທຸລະກິດ ແລະ ການປົກຄອງ. ພຣະທຳເພງສັນລະເສີນກໍແມ່ນບົດເພງ. ບົດເພງເຫຼົ່ານີ້ເຕັມໄປດ້ວຍຄວາມຮູ້ສຶກອັນເລິກເຊິ່ງແລະປະສົບການທາງດ້ານຄວາມເຊື່ອ ເຊິ່ງກ່ຽວກັບທຸກໆຢ່າງຕັ້ງແຕ່ຄວາມໂສກເສົ້າຮອດການສັນລະເສີນຍ້ອງຍໍພຣະເຈົ້າ. ບົດເພງສັນລະເສີນແລະສຸພາສິດກໍສະແດງໃຫ້ເຫັນວ່າ ຄວາມເຊື່ອຂອງເຮົານັ້ນກໍສ້າງຄວາມແຕກຕ່າງໃນທຸກໆສ່ວນແລະທຸກໆປະສົບການຂອງຊີວິດ. ເປັນຫຍັງຈຶ່ງເປັນແບບນັ້ນ? ເພາະວ່າ ພຣະເຈົ້າຊົງຫວ່ງໃຍກ່ຽວກັບທຸກໆພາກສ່ວນຂອງຊີວິດເຮົາ. ພຣະອົງຊົງຫວ່ງໃຍກ່ຽວກັບວິທີການທີ່ພວກເຮົາປະຕິບັດກັບຄົນອື່ນໆ. ພຣະອົງຊົງຕ້ອງການໃຫ້ພວກເຮົາມີຄວາມຍຸດຕິທຳ.

ພວກເຮົາບໍ່ສາມາດຮຽນຮູ້ທຸກຢ່າງໃນບົດຮຽນນີ້ທີ່ບົດເພງສັນລະເສີນແລະພຣະທຳສຸພາສິດເວົ້າກ່ຽວກັບການສະແດງຄວາມເມດຕາປານີ ແລະ ການມີຄວາມຍຸດຕິທຳ. ແຕ່ພວກເຮົາກໍຫວັງວ່າບົດຮຽນນີ້ຈະເຮັດໃຫ້ພວກເຮົາເຮັດສິ່ງຕ່າງໆຫຼາຍຂຶ້ນເພື່ອຊ່ວຍຜູ້ທຸກຍາກແລະຜູ້ທີ່ຂາດເຂີນຢູ່ອ້ອມຂ້າງເຮົາ. ມັນຄືໜ້າທີ່ຂອງເຮົາທີ່ຈະຕ້ອງຊ່ວຍເຫຼືອເຂົາ.