---
title: ມະນຸດເປັນຄືກັນໝົດແບບໃດ?
date: 04/09/2019
---

ວຽກງານຂອງພຣະເຢຊູຢູ່ເທິງໂລກນີ້, ຊີວິດຂອງພຣະອົງ ແລະການສິ້ນພຣະຊົນຂອງພຣະອົງກໍໄດ້ສຳແດງໃຫ້ຜູ້ຕິດຕາມຂອງພຣະອົງເຫັນບາງສິ່ງບາງຢ່າງທີ່ສຳຄັນ. ພຣະອົງຊົງຕ້ອງການໃຫ້ພວກເຂົາໄດ້ເຫັນການດີ. ພຣະອົງຊົງຕ້ອງການໃຫ້ພຣະເຂົາຊ່ວຍຄົນອື່ນ. ໃນເບື້ອງຕົ້ນນັ້ນ ສາວົກຂອງພຣະເຢຊູກໍບໍ່ເຂົ້າໃຈຄັກວ່າ ພຣະເຢຊູຊົງຕ້ອງການໃຫ້ພວກເຂົາເຮັດສິ່ງໃດ.  ແຕ່ບໍ່ດົນຕໍ່ມາ ພວກເຂົາໄດ້ເຂົ້າໃຈວ່າ ພຣະເຢຊູຊົງຕ້ອງການໃຫ້ພວກເຂົາແບ່ງປັນຄວາມຮັກຂອງພຣະເຈົ້າແລະຂ່າວປະເສີດຂອງພຣະອົງກັບທຸກຄົນ.

`ຂໍ້ພຣະຄຳພີແຕ່ລະຂໍ້ລຸ່ມນີ້ສອນຫຍັງພວກເຮົາກ່ຽວກັບຄວາມສຳພັນຂອງເຮົາກັບຄົນອື່ນ? ພວກເຮົາເປັນຄືກັນແນວໃດ? ຂໍ້ຄິດໃນຂໍ້ພຣະຄຳພີເຫຼົ່ານີ້ຄວນປ່ຽນແປງແນວຄິດແລະຄວາມຮູ້ສຶກຂອງພວກເຮົາກ່ຽວກັບຄົນອື່ນແນວໃດ?`

`ມາລາກີ 2:10: "ພວກ​ເຮົາ​ທຸກ​ຄົນ​ບໍ່​ໄດ້​ມີ​ພຣະ​ບິ​ດາ​ອົງ​ດຽວ​ກັນ​ບໍ? ແມ່ນ​ພຣະ​ເຈົ້າ​ອົງ​ນັ້ນ​ອົງ​ດຽວ​ທີ່​ໄດ້​ສ້າງ​ພວກ​ເຮົາ​ບໍ່​ແມ່ນ​ບໍ? ແລ້ວ​ດ້ວຍ​ເຫດ​ໃດ ​ພວກ​ທ່ານ​ຈຶ່ງ​ລະ​ເມີດ​ຄຳ​ສັນ​ຍາ​ຂອງ​ພວກ​ເຮົາ​ຊຶ່ງ​ມີ​ຕໍ່​ກັນ​ແລະ​ກັນ ແລະ​ດ້ວຍ​ເຫດ​ໃດ ພວກ​ເຮົາ​ຈຶ່ງ​ໝິ່ນ​ປະ​ໝາດ​ຄຳ​ໝັ້ນ​ສັນ​ຍາ​ຊຶ່ງ​ພຣະ​ເຈົ້າ​ໄດ້​ເຮັດ​ໄວ້​ກັບ​ພວກ​ປູ່​ຍ່າ​ຕາ​ຍາຍ​ຂອງ​ພວກ​ເຮົາ?"`

`ກິດຈະການ 17:26: "ພຣະ​ອົງ​ໄດ້​ຊົງ​ສ້າງ​ມະ​ນຸດ​ທຸກ​ຊາດໃຫ້​ເກີດ​ມາ​ຈາກ​ມະ​ນຸດ​ຄົນ​ດຽວແລະ​ໃຫ້​ເຂົາ​ຢູ່​ທົ່ວ​ພີ​ພົບ​ໂລກ ພຣະ​ອົງ​ໄດ້​ຊົງ​ກຳ​ນົດ​ເວ​ລາແລະ​ກຳ​ນົດ​ເຂດ​ທີ່​ເຂົາ​ຢູ່​ນັ້ນ."`

`ໂຣມ 3:23: "ດ້ວຍ​ວ່າ​ທຸກ​ຄົນ​ໄດ້​ເຮັດ​ຜິດ​ບາບ ແລະ​ຂາດ​ຈາກ​ພຣະ​ລັດ​ສະ​ໝີ​ຂອງ​ພຣະ​ເຈົ້າ."`

`ຄາລາເຕຍ 3:28: "ຈະ​ບໍ່​ເປັນ​ຊາດຢິວ ຫລື ​ຄົນ​ຕ່າງ​ຊາດ, ຈະ​ບໍ່​ເປັນ​ຂ້ອຍ​ຂ້າ ​ຫລື​ອິດ​ສະຫລະ, ຈະ​ເປັນ​ຊາຍ ​ຫລື ​ຍິງ ເພາະ​ວ່າ​ເຈົ້າ​ທັງ​ປວງ​ເປັນ​ອັນ​ໜຶ່ງ​ອັນ​ດຽວ​ກັນ​ໃນພຣະ​ຄຣິດ ຄື ພຣະ​ເຢ​ຊູ."`

ຄາລາເຕຍ 3:28 ສອນບົດຮຽນອັນດຽວກັນທີ່ພຣະເຢຊູໄດ້ສອນໃນເລື່ອງເລົ່າກ່ຽວກັບຊາວຊາມາເລຍໃຈດີ. ບົດຮຽນຂອງເລື່ອງນີ້ສຳລັບພວກເຮົາແມ່ນອັນໃດ? ພຣະເຢຊູບໍ່ໄດ້ຕ້ອງການໃຫ້ພວກເຮົາເສຍເວລາກັບການຖົກຖຽງກັນວ່າ ພວກເຮົາຄວນຈະຊ່ວຍຜູ້ໃດ. ພຣະອົງພຽງແຕ່ຕ້ອງການໃຫ້ພວກເຮົາອອກໄປຊ່ວຍຄົນອື່ນ ແລະກໍໃຫ້ພ້ອມທີ່ຈະໄດ້ຮັບການຊ່ວຍເຫຼືອຈາກຄົນອື່ນເຊັ່ນກັນ. ທ່ານອາດຈະບໍ່ຄາດຫວັງການຊ່ວຍເຫຼືອຈາກຄົນອື່ນເມື່ອທ່ານອອກໄປຊ່ວຍເຫຼືອພວກເຂົາ. ແຕ່ການຊ່ວຍເຫຼືອເຊິ່ງກັນແລະກັນນັ້ນກໍລ້ວນແລ້ວແຕ່ເປັນສ່ວນໜຶ່ງຂອງແຜນການໃຫຍ່ທີ່ຈະຊ່ວຍເຫຼືອມະນຸດໃຫ້ພົ້ນ. ຄວາມຮັກຂອງພຣະເຈົ້າແລະຂ່າວດີຂອງພຣະອົງກໍລວມພວກເຮົາເຂົ້າກັນ. ຄວາມຮັກຂອງພຣະອົງກໍເຮັດໃຫ້ພວກເຮົາເປັນອັນໜຶ່ງອັນດຽວກັນກັບຄົນອື່ນ.