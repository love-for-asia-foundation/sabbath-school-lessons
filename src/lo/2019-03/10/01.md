---
title: ຂໍໃຫ້ເຮົາດຳເນີນຊີວິດຕາມຂ່າວປະເສີດ
date: 31/08/2019
---

### ອ່ານສຳລັບບົດຮຽນອາທິດນີ້
ໂຢຮັນ 3:16; ມັດທາຍ 9:36; ເອເຟໂຊ 2:8-10; ມາລາກີ 2:10; ພຣະນິມິດ 14:6,7.

> <p>ຂໍ້ຄວນຈຳ</p>
> "ດ້ວຍວ່າ ເຊິ່ງເຈົ້າທັງຫຼາຍໄດ້ຖືກຊົງໂຜດໃຫ້ພົ້ນນັ້ນ ກໍຍ້ອນພຣະຄຸນດ້ວຍທາງຄວາມເຊື່ອ. ສິ່ງເຫຼົ່ານີ້ບໍ່ແມ່ນພວກເຈົ້າເຮັດເອງ ແຕ່ພຣະເຈົ້າຊົງປະທານໃຫ້. ຄວາມພົ້ນນັ້ນບໍ່ແມ່ນໄດ້ມາຍ້ອນການປະຕິບັດຂອງພວກເຈົ້າເອງ ເພື່ອວ່າບໍ່ໃຫ້ຜູ້ໃດຜູ້ໜຶ່ງອວດໄດ້. ເພາະວ່າເຮົາທັງຫຼາຍເປັນສີພຣະຫັດຂອງພຣະອົງທີ່ຊົງສ້າງຂຶ້ນໃນພຣະຄຣິສເຈົ້າເຢຊູເພື່ອໃຫ້ປະກອບການດີ ເຊິ່ງພຣະເຈົ້າໄດ້ຊົງຈັດຕຽມລ່ວງໜ້າໄວ້ກ່ອນແລ້ວ ເພື່ອໃຫ້ເຮົາທັງຫຼາຍໄດ້ປະຕິບັດຕາມ." (ເອເຟໂຊ 2:8-10)

ພວກເຮົາຈະຕ້ອງລະມັດລະວັງເມື່ອພວກເຮົາເວົ້າເຖິງຄຳສັ່ງຂອງພຣະເຈົ້າ. ພວກເຮົາຈະຕ້ອງບໍ່ຄິດວ່າ ບາງທີ່ພວກເຮົາອາດຈະເຮັດສິ່ງໃດກໍໄດ້ເພື່ອຊ່ວຍຕົນເອງໃຫ້ລອດ. ພວກເຮົາຈະຕ້ອງບໍ່ຄິດວ່າພວກເຮົາສາມາດເປັນທີ່ພໍພຣະໄທຂອງພຣະເຈົ້າໄດ້ໂດຍຕົນເອງໄດ້ເຊັ່ນກັນ. ວຽກງານ ຫຼື ການກະທຳອັນດີຂອງເຮົານັ້ນບໍ່ສາມາດທີ່ຈະຊ່ວຍພວກເຮົາໃຫ້ພົ້ນໄດ້ຈັກເທື່ອ. ພຣະຄຳພີບອກພວກເຮົາຊ້ຳແລ້ວຊ້ຳອີກວ່າ ພວກເຮົາຖືກຊ່ວຍໃຫ້ພົ້ນໂດຍຄວາມຮັກຂອງພຣະເຈົ້າ. ມີແຕ່ຄວາມເຊື່ອທີ່ເຮົາມີໃນຄວາມຕາຍຂອງພຣະເຢຊູນັ້ນທີ່ສາມາດຊ່ວຍເຮົາໃຫ້ພົ້ນ. ພວກເຮົາສາມາດຫວັງວ່າຈະຊ່ວຍຕົນເອງໃຫ້ລອດໂດຍການນັບການກະທຳອັນດີຂອງເຮົາຕື່ມໃສ່ຄວາມຕາຍຂອງພຣະເຢຊູໄດ້ ຫຼື ບໍ່? ບໍ່ໄດ້ເລີຍ! ໃນທາງດຽວກັນ ການຊ່ວຍເຫຼືອຄົນທຸກຍາກຂອງເຮົາກໍບໍ່ໄດ້ຊ່ວຍເຮົາໃຫ້ພົ້ນໄດ້. ແຕ່ເມື່ອພວກເຮົາຊ່ວຍຄົນທຸກຍາກ ພວກເຮົາຮຽນຮູ້ຫຼາຍຂຶ້ນກ່ຽວກັບຄວາມຮັກຂອງພຣະເຈົ້າສຳລັບພວກເຮົາ. ນອກຈາກນັ້ນ ພວກເຮົາກໍຍັງເຂົ້າໃຈແຈ້ງຂຶ້ນເຖິງສິ່ງທີ່ພຣະເຈົ້າໄດ້ກະທຳເພື່ອຊ່ວຍພວກເຮົາໃຫ້ພົ້ນ. ພວກເຮົາເຂົ້າໃຈຄວາມຮັກທີ່ພຣະອົງມີຕໍ່ເຮົາຫຼາຍຂຶ້ນເຊັ່ນກັນ.