---
title: "ເພາະວ່າພຣະເຈົ້າຊົງຮັກໂລກ"
date: 01/09/2019
---

`ອ່ານໂຣມ 8:20-23. ຂໍ້ພຣະຄຳພີເຫຼົ່ານີ້ສອນຫຍັງພວກເຮົາກ່ຽວກັບແຜນການອັນໃຫຍ່ຂອງພຣະເຈົ້າທີ່ຈະຊ່ວຍມະນຸດໃຫ້ພົ້ນ?`

ແຜນການຂອງພຣະເຈົ້າທີ່ຈະຊ່ວຍເຮົາໃຫ້ພົ້ນນັ້ນກໍຫຼາຍກວ່າການໃຫ້ອະໄພສຳລັບຄວາມບາບຂອງເຮົາ. ພຣະອົງຊົງສ້າງພວກເຮົາຂຶ້ນມາໃໝ່. ພຣະອົງຊົງຊ່ວຍເຮົາໃຫ້ລອດເພື່ອທີ່ຈະຮັບໃຊ້ພຣະອົງ. ພຣະອົງຊົງເຊື້ອເຊີນເຮົາໃຫ້ກາຍເປັນສ່ວນໜຶ່ງຂອງຄອບຄົວ. ໃນຖານະທີ່ເປັນສ່ວນໜຶ່ງຂອງຄອບຄົວ ພວກເຮົາກໍສະແດງໃຫ້ຄົນອື່ນເຫັນຄວາມຮັກຂອງພຣະເຈົ້າໂດຍວຽກງານ ຫຼື ການດີທີ່ພວກເຮົາກະທຳ.

`ອ່ານໂຢຮັນ 3:16,17. ຂໍ້ທີ 17 ຊ່ວຍພວກເຮົາໃຫ້ເຂົ້າໃຈຂໍ້ທີ16 ແນວໃດ?`

ພວກເຮົາຮູ້ວ່າ ພຣະເຈົ້າຊົງຮັກຄົນອື່ນໆເທົ່າໆກັບທີ່ພຣະອົງຊົງຮັກເຮົາ. ພຣະເຈົ້າຊົງຮັກຄົນທີ່ພວກເຮົາຮັກ. ສິ່ງນີ້ເຮັດໃຫ້ພວກເຮົາມີຄວາມສຸກ. ນອກຈາກນັ້ນ ພຣະອົງກໍຊົງຮັກຄົນທີ່ພວກເຮົາຊ່ວຍເຫຼືອ. ແຕ່ພຣະອົງກໍຊົງຮັກຄົນທີ່ເຮັດໃຫ້ພວກເຮົາເຈັບປວດ. ພຣະອົງຊົງຮັກຄົນທີ່ເຮັດໃຫ້ພວກເຮົາຢ້ານກົວ ແລະພຣະອົງກໍຊົງຮັກຄົນທີ່ພວກເຮົາອາດບໍ່ມັກປານໃດ.

ພຣະຄຳພີກ່າວວ່າ ທຳມະຊາດນັ້ນສະແດງໃຫ້ເຫັນວ່າພຣະເຈົ້າຊົງແສນດີ: "ເພາະພຣະອົງບັນດານໃຫ້ແສງຕາເວັນຂອງພຣະອົງສ່ອງໃສ່ທັງຄົນຊົ່ວແລະຄົນດີເໝືອນກັນ ແລະໃຫ້ຝົນຕົກໃສ່ທັງຄົນຊອບທຳແລະບໍ່ຊອບທຳ". (ມັດທາຍ 5:45) ຊີວິດຄືຂອງປະທານຈາກພຣະເຈົ້າ. ບາງຄົນກໍອາດເລືອກທີ່ຈະຫັນໜີຈາກພຣະເຈົ້າ. ພວກເຂົາອາດບໍ່ເລືອກທີ່ຈະຮັກພຣະອົງ. ແຕ່ພຣະອົງຊົງຮັກທຸກໆຄົນແມ່ນແຕ່ຄົນທີ່ບໍ່ໄດ້ຮັກພຣະອົງ.

`ພຣະເຈົ້າຊົງຮັກທຸກຄົນ. ພຣະອົງຊົງສ້າງທຸກໆຄົນ. ຄວາມຈິງນີ້ຊ່ວຍປ່ຽນແປງວິທີການທີ່ທ່ານຄິດແລະຮູ້ສຶກກ່ຽວກັບຄົນອື່ນແນວໃດ?`