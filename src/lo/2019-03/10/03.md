---
title: ຄວາມຮັກໃນພຣະເຈົ້າແລະການຫັນໜີຈາກຄວາມບາບ
date: 02/09/2019
---

`ໃຫ້ທ່ານອ່ານກ່ຽວກັບເລື່ອງຂອງພຣະເຢຊູໃນມັດທາຍ 9:36; ມັດທາຍ 14:14; ລູກາ 19:41,42; ແລະໂຢຮັນ 11:35. ພຣະເຢຊູໄດ້ຮູ້ສຶກເຖິງຄວາມເຈັບປວດຂອງຄົນອື່ນຢ່າງເລິກເຊິ່ງ. ພຣະອົງຊົງຫ່ວງໃຍກ່ຽວກັບພວກເຂົາ. ແມ່ນຫຍັງໄດ້ເຮັດໃຫ້ພຣະເຢຊູຮູ້ສຶກຮັກຄົນອື່ນຢ່າງເລິກເຊິ່ງແທ້? ພວກເຮົາຈະສາມາດມີຫົວໃຈທີ່ເຕັມໄປດ້ວຍຄວາມຮັກແບບດຽວກັນນີ້ສຳລັບຄົນອື່ນໄດ້ແນວໃດ?`

ນັກຂຽນພຣະຄຳພີໄດ້ສອນວ່າ ຄວາມບາບນັ້ນຮ້າຍແຮງ. ແມ່ນແລ້ວ ພວກເຂົາເຊື່ອວ່າຄວາມບາບນັ້ນເປັນສິ່ງທີ່ຮ້າຍແຮງ ເພາະວ່າມັນຄືການແຫກກົດຂອງພຣະເຈົ້າ. ແຕ່ຍິ່ງໄປກວ່ານັ້ນ ຄວາມບາບກໍເຮັດໃຫ້ໃຈຂອງພຣະເຈົ້ານັ້ນແຕກສະຫຼາຍ. ມັນທຳລາຍຄວາມສຳພັນຂອງເຮົາກັບພຣະເຈົ້າ. ຄວາມບາບຂອງເຮົາກໍທຳລາຍຄົນອື່ນ. ນັ້ນເປັນເຫດຜົນທີ່ຄວາມບາບນັ້ນຮ້າຍແຮງຫຼາຍ.

ແມ່ນຫຍັງຄືເຫດຜົນສຳລັບຄວາມຊົ່ວຮ້າຍທີ່ທ່ານເຫັນໃນຊີວິດ? ເປັນຫຍັງຄົນທັງຫຼາຍຈຶ່ງທຸກຍາກ? ເປັນຫຍັງ ຜູ້ນຳຈຶ່ງບໍ່ມີຄວາມຍຸຕິທຳ? ຄຳຕອບຕໍ່ຄຳຖາມເຫຼົ່ານີ້ກໍຄືຄວາມບາບ. ນັ້ນເປັນເຫດຜົນທີ່ຄົນເຮົາເຫັນແກ່ຕົວ, ໂລບ, ບໍ່ສຸພາບ ແລະເຕັມໄປດ້ວຍຄວາມກຽດຊັງ. ພວກເຮົາສາມາດເຮັດສິ່ງໃດເພື່ອຢຸດຢັ້ງຄວາມຊົ່ວຮ້າຍນີ້ໄດ້? ພວກເຮົາສາມາດສາລະພາບຄວາມບາບຂອງພວກເຮົາຕໍ່ພຣະເຈົ້າ. ພວກເຮົາສາມາດປ່ອຍໃຫ້ຄວາມຮັກຂອງພຣະເຈົ້ານັ້ນຄວບຄຸມຈິດໃຈຂອງເຮົາ. "ຖ້າເຮົາທັງຫຼາຍສາລະພາບຜິດບາບທັງຫຼາຍຂອງເຮົາ ພຣະອົງຊົງສັດຊື່ ແລະທ່ຽງທຳ ຈະຊົງໂຜດຍົກບາບຂອງພວກເຮົາ ແລະຈະຊົງໂຜດຊຳລະລ້າງເຮົາທັງຫຼາຍຈາກການອະທຳໝົດສິ້ນ." (1ໂຢຮັນ 1:9)

`ຄວາມບາບໄດ້ເຮັດໃຫ້ທ່ານເຈັບປວດແບບໃດແດ່? ຄວາມບາບຂອງທ່ານເອງເຄີຍໄດ້ເຮັດໃຫ້ຄົນອື່ນເຈັບປວດແນວໃດ? ທາງແກ້ທາງດຽວສຳລັບບັນຫານີ້ແມ່ນຫຍັງ?`