---
title: ຂອງຂວັນທີ່ເປັນເງິນທີ່ພວກເຮົາມອບໃຫ້ກັບພຣະເຈົ້າ
date: 10/07/2019
---

`ອ່ານພະບັນຍັດສອງ 14: 22-29. ເປັນຫຍັງພວກເຮົາຈຶ່ງຕ້ອງຖວາຍສິບລົດ?`

ພວກເຮົາມັກຄິດວ່າພວກເຮົາຖວາຍສິບລົດເມື່ອພວກເຮົາມອບ 10% ຂອງເງິນທັງໝົດທີ່ພວກເຮົາຫາມາໄດ້. ແຕ່ຊາວອິດສະລາເອນໃນສະໄໝຂອງພຣະຄຳພີເດີມນັ້ນ ຖວາຍເກືອບ ¼ ຂອງເງິນທັງໝົດທີ່ພວກເຂົາຫາໄດ້ໃນໜຶ່ງປີໃຫ້ກັບພຣະເຈົ້າ.

ຜູ້ຊ່ຽວຊານພຣະຄຳພີບາງຄົນກໍຄິດວ່າ ເງິນຈຳນວນທີ່ເກີນນີ້ກໍ່ເປັນເງິນສິບລົດອີກອັນໜຶ່ງ. ດັ່ງນັ້ນ ຊາວອິດສະລາເອນກໍຖວາຍສິບລົດສອງອັນ. ສິບລົດອັນໜຶ່ງແມ່ນ ເພື່ອສະໜັບສະໜູນຜູ້ນຳ ຫຼື ປະໂລຫິດ ແລະພຣະວິຫານຂອງພຣະເຈົ້າ. ແລະຄົນທັງຫຼາຍກໍມອບສິບອັນທີສອງ ເປັນເງິນຖວາຍສຳລັບອາຫານເພື່ອຈະໃຊ້ໃນງານບຸນໃຫຍ່ທີ່ພຣະວິຫານ. ຄົນຂອງພຣະເຈົ້າກໍໄດ້ເຊີນຄົນແປກໜ້າ, ເດັກກຳພ້າ, ແລະແມ່ໝ້າຍມາງານບຸນນີ້. ພຣະເຈົ້າຊົງຕ້ອງການໃຫ້ປະຊາຊົນຂອງພຣະອົງຈື່ວ່າ ພວກເຂົາຈະຕ້ອງເປັນພຣະພອນແກ່ຄົນອື່ນທີ່ຍັງທຸກຍາກແລະບໍ່ມີເງິນ ພຽງພໍທີ່ຈະຊື້ອາຫານເຄື່ອງນຸ່ງຫົ່ມແລະບໍ່ມີບ່ອນຢູ່ອາໄສ.

ໃນປີທີໜຶ່ງ ແລະ ປີທີສອງ ຊາວອິດສະລາເອນໄດ້ນຳ 10% ຂອງຜົນລະປູກມາສູ່ພຣະວິຫານຂອງພຣະເຈົ້າ. ແຕ່ໃນທຸກໆປີທີ່ສາມ ຊາວອິດສະລາເອນນັ້ນກໍລະນຶກເຖິງສະມາຊິກຄົນອື່ນໃນຊຸມຊົນຕົນເອງເປັນພິເສດ. ພວກເຂົາສະເຫຼີມສະຫຼອງຜົນລະປູກທີ່ພຣະເຈົ້າໄດ້ປະທານໃຫ້ແກ່ເຂົາ. ແລະພວກເຂົາກໍໄດ້ພາກັນເບິ່ງແຍງດູແລ ຄົນທຸກແລະຄົນທີ່ຍັງຂາດເຂີນໃນເມືອງຂອງເຂົາ.

`ພຣະຜູ້ເປັນເຈົ້າກຳລັງກ່າວສິ່ງໃດຕໍ່ປະຊາຊົນຂອງພຣະອົງໃນພະບັນຍັດສອງ 26:1-11? ສິ່ງນີ້ສາມາດຊ່ອຍສິ່ງທີ່ພວກເຮົາຮູ້ສຶກກ່ຽວກັບການຊ່ອຍຄົນທີ່ຂາດເຂີນແນວໃດ?`