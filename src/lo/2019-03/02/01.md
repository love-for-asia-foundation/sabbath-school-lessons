---
title: ແຜນ​ການ​ຂອງ​ພ​ຣະ​ເຈົ້າ​ສຳ​ລັບ​ຊີ​ວິດ​ທີ່​ດີກວ່າ
date: 06/07/2019
---

### ອ່ານ​ສຳ​ລັບ​ບົດ​ຮຽນ​ອາ​ທິດ​ນີ້
ອົບ​ພະ​ຍົບ 3:7; ອົບ​ພະ​ຍົບ 20: 1-17; ອົບ​ພະ​ຍົບ 23:9; ພຣະ​ບັນ​ຍັດ​ສອງ 14:22-29; ລະ​ບຽບ​ພວກ​ເລ​ວີ 25:8-23.

> <p>ຂໍ້​ຄວນ​ຈຳ</p>
> “ເຈົ້າ​ຢ່າແກ້​ແຄ້ນ ຫລື ຜູກພະຍາບາດກັບຜູ້ໃດຜູ້ຫນຶ່ງ ແຕ່​ຈົ່ງ​ຮັກ​ເພື່ອນ​ມະນຸດເໝືອນ​ຮັກ​ຕົນ​ເອງ. ເຮົາ​ແມ່ນອົງ​ພ​ຣະ​ຜູ້​ເປັນ​ເຈົ້າ.” (ລະ​ບ​ຽບ​ພວກ​ເລ​ວີ 19:18)

ພ​ຣະ​ເຈົ້າ​ໄດ້​ມີ​ຄົນທີ່​ຮັກແລະເຊື່ອ​ຟັງ​ພ​ຣະ​ອົງຢູ່​ສະ​ເໝີ​ຢູ່​ເທິງ​ໂລກ​ນີ້. ຄົນ​ເຫຼົ່າ​ນີ້​ດຳ​ເນີນ​ຊີ​ວິດ​ກັບ​ພ​ຣະ​ເຈົ້າ​ໃນ ທາງ​ທີ່​ພິ​ເສດ. ພວກ​ເຮົາ​ເຫັນ​ໃນ​​ຊີ​ວິດ​ຂອງ​ເຂົາວ່າ ພ​ຣະ​ເຈົ້າ​ຕ້ອງ​ການ​ທີ່​ຈະເຮັດໃຫ້​ຄວາມ​ສຳ​ພັນທີ່​ແຕກ​ຫັກ​ລະ​ຫວ່າງ​ພ​ຣະ​ອົງ​ກັບ​ມະ​ນຸດນັ້ນຟຶ້ນຄືນ​ມາ​ໃໝ່. ມັນ​ຄື​ສ່ວນ​ໜຶ່ງ​ຂອງ​ແຜນ​ການ​ອັນໃຫຍ່​ຂອງ​ພ​ຣະ​ເຈົ້າ​ທີ່​ຈະ​ສ້າງ​ສຳ​ພັນ​ທີ່​ແຕກ​ຫັກ​ແລ້ວກັບ​ມະ​ນຸດ​ທັງ​ໝົດ​ນັ້ນຂຶ້ນ​ມາ​ໃໝ່. ມີ​ອັນ​ໃດ​ອີກ​ທີ່​ເປັນ​ສ່ວນ​ໜຶ່ງ​ຂອງແຜນ​ການ​ອັນ​ໃຫຍ່​ຂອງ​ພ​ຣະ​ເຈົ້າທີ່​ຈະ​ຊ່ອຍ​ເຮົາ​ໃຫ້​ພົ້ນ? ພ​ຣະ​ເຈົ້າ​ຕ້ອງ​ການ​ໃຫ້​ປະ​ຊາ​ຊົນ​ຂອງ​ພ​ຣະ​ອົງເປັນ​ພ​ຣະ​ພອນ​ໃຫ້​ກັບ​ຄົນ​ອື່ນໆ. ພ​ຣະ​ເຈົ້າ​ໄດ້​ບອກ​ອັບ​ຣາ​ຮາມ​ສິ່ງ​ດຽວ​ກັນ​ນີ້ (ອ່ານ​ປະ​ຖົມ​ມະ​ການ 12:2,3).

ພ​ຣະ​ເຈົ້າ​ໄດ້​ເລືອກ​ຊົນ​ຊາດ​ອິດ​ສະ​ລາ​ເອນ​ໃຫ້​ອວຍ​ພອນ​ທຸກໆ​ຄົນ​ໃນ​ໂລກ​ນີ້. ພ​ຣະ​ເຢ​ຊູ, ຜູ້​ເປັນ​ພ​ຣະ​ຜູ້​ຊ່ວຍ​ນັ້ນ​ໄດ້​ເກີດ​ໃນ​ປະ​ເທດ​ອິດ​ສະ​ລາ​ເອນ. ພ​ຣະ​ເຈົ້າ​ໄດ້​ມອບ​ກົດ​ບັນ​ຍັດ, ບຸນ​ທາງ​ສາດ​ສະ​ໜາ ແລະ ທຳ​ນຽມການ​ປະ​ຕິ​ບັດ​ທີ່​ພິ​ເສດແກ່​ຊົນ​ຊາດ​ອິດ​ສະ​ລາ​ເອນ.

ວິ​ທີ​ການ​ດຳ​ເນີນ​ຊີ​ວິດ​ເຫຼົ່າ​ນີ້ໄດ້​ຊ່ອຍ​ໃຫ້​ຊົນ​ຊາດອິດ​ສະ​ລາ​ເອນນັ້ນມີຄວາມຊື່​ສັດ​ໝັ້ນ​ຄົງ​ຕໍ່​ພ​ຣະ​ເຈົ້າ. ແລ້ວ​ ພ​ຣະ​ເຈົ້າ​ກໍ່​ໄດ້​ອວຍ​ພ​ຣະ​ພອນ​ເຂົາ ແລະ ພວກ​ເຂົາ​ກໍ່​ໄດ້​ອວຍ​ພອນ​ຄົນ​ອື່ນ. ກົດ​ອັນ​ດຽວ​ກັນ​ນີ້ກໍ່​ເປັນ​ຄວາມ​ຈິງ​ໃນ​ທຸກ​ມື້​ນີ້. ເມື່ອ​ພ​ຣະ​ເຈົ້າ​ອວຍ​ພອນ​ພວກ​ເຮົາ​ແລ້ວ ພວກ​ເຮົາ​ກໍສາ​ມາດ​ເປັນ​ພ​ຣະ​ພອນ​ໃຫ້​ຄົນ​ອື່ນ​ເຊັ່ນ​ກັນ.