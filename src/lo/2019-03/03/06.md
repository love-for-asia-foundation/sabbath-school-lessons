---
title: ການພັກຜ່ອນໃນວັນສະບາໂຕສຳລັບດິນແດນ
date: 18/07/2019
---

`ອ່ານຄຳສອນໃນລະບຽບພວກເລວີ 25:1-7. ແມ່ນຫຍັງທີ່ພິເສດຫຼາຍກ່ຽວກັບຄຳສອນເຫຼົ່ານີ້? ທ່ານສາມາດເຮັດໃຫ້ກົດເຫຼົ່ານີ້ໃຫ້ເປັນສ່ວນໜຶ່ງຂອງຊີວິດຂອງທ່ານແລະວຽກງານຂອງທ່ານແນວໃດ?`

ໃນປີທີ່ເຈັດປະຊາຊົນຂອງພຣະເຈົ້າບໍ່ໄດ້ເຮັດການປູກຝັງໃນດິນຂອງເຂົາ. ພວກເຂົາໄດ້ໃຫ້ດິນຂອງເຂົານັ້ນ “ພັກຜ່ອນ” ຫຼາຍຄົນກໍເຫັນວ່າການເຮັດແບບນີ້ກໍເປັນເລື່ອງທີ່ສະຫຼາດໃນທຸກມື້ນີ້.

ນອກຈາກນັ້ນ ປີທີ່ເຈັດກໍເປັນປີທີ່ສຳຄັນສຳລັບຂ້າທາດ (ອ່ານອົບພະຍົບ 21:1-11). ຊາວອິດສະລາເອນຫຼາຍຄົນກໍມີໜີ້ສິນຈຳນວນຫຼາຍ. ພວກເຂົາໄດ້ກາຍເປັນທາດເພື່ອຈ່າຍໜີ້ເຫຼົ່ານີ້ຄືນ. ແຕ່ໃນປີທີ່ເຈັດນັ້ນ ພຣະເຈົ້າໄດ້ສັ່ງໃຫ້ປະຊາຊົນຂອງພຣະອົງປົດປ່ອຍທາດຂອງເຂົາໃຫ້ເປັນອິດສະຫຼະ. ແລ້ວເງິນໜີ້ສິນທີ່ຍັງເຫຼືອເດ? ພຣະເຈົ້າໄດ້ກ່າວວ່າທາດທີ່ຖືກປົດປ່ອຍເຫຼົ່ານີ້ບໍ່ຈຳເປັນທີ່ຈະຕ້ອງຈ່າຍໜີ້ສິນທີ່ຄົງເຫຼືອຫຼັງຈາກທີ່ເຮັດວຽກຄົບປີທີ່ເຈັດ (ອ່ານ ພະບັນຍັດສອງ 15:1-11)

ທ່ານຈື່ເລື່ອງອາຫານມານາໄດ້ຫຼືບໍ່? ພວກເຮົາຮຽນຮູ້ວ່າ ພຣະເຈົ້າໄດ້ໃຫ້ມານາເພີ່ມໃນວັນສຸກ ເພື່ອໃຫ້ເຂົາກິນໃນວັນທີ່ເຈັດຄືວັນສະບາໂຕ. ແລ້ວປະຊາຊົນຂອງພຣະເຈົ້າຈຶ່ງບໍ່ມີຄວາມຈຳເປັນຕ້ອງເກັບມານາໃນວັນທີເຈັດ. ໃນທາງດຽວກັນນີ້ ພຣະເຈົ້າໄດ້ບອກຄົນຂອງພຣະເຈົ້າບໍ່ໃຫ້ປູກຝັງໃນປີທີ່ເຈັດ. ພຣະເຈົ້າໄດ້ສັນຍາກັບປະຊາຊົນຂອງພຣະອົງວ່າ ຈະປະທານອາຫານເພີ່ມໃນປີທີ່ຫົກ ເພື່ອທີ່ຈະຊ່ອຍເຂົາຢູ່ໄດ້ໃນປີທີ່ເຈັດ. ຊົນຊາດອິດສະລາເອນກໍໄດ້ສະແດງອອກເຖິງຄວາມໄວ້ວາງໃຈໃນພຣະເຈົ້າຂອງເຂົາດ້ວຍການບໍ່ປູກຝັງໃນປີທີ່ເຈັດ.