---
title: ສອງເຫດຜົນສຳລັບການນັບຖືວັນສະບາໂຕ
date: 15/07/2019
---

`ອ່ານ ອົບພະຍົບ 20:8-11 ແລະ ພະບັນຍັດສອງ 5:12-15. ຂໍ້ພຣະຄຳພີເຫຼົ່ານີ້ຊ່ອຍໃຫ້ພວກເຮົາເຂົ້າໃຈເລື່ອງວັນສະບາໂຕດີຂຶ້ນແນວໃດ?`

ພຣະເຈົ້າຊົງຕ້ອງການໃຫ້ພວກເຮົາໃກ້ຊິດກັບຄົນຂອງພຣະອົງ. ນີ້ເປັນເຫດຜົນທີ່ພຣະອົງຂໍໃຫ້ພວກເຮົາຈົດຈຳວັນສະບາໂຕ. ວັນນີ້ຈະຊ່ອຍນຳພາພວກເຮົາໃຫ້ໃກ້ຊິດພຣະເຈົ້າອີກເທື່ອໜຶ່ງ. ວັນສະບາໂຕສອນວ່າ ພຣະເຈົ້າໄດ້ສ້າງພວກເຮົາແລະໄດ້ຊ່ອຍພວກເຮົາໃຫ້ພົ້ນ. ພວກເຮົາພົບຄວາມຈິງຂອງພຣະຄຳພີສອງຢ່າງນີ້ໃນພະບັນຍັດຂໍ້ທີ4 ໃນພະທຳອົບພະຍົບ 20:8-11 ແລະ ໃນພະບັນຍັດສອງ 5:12-15.

ພະບັນຍັດຂໍ້ທີ4 ໃນພະບັນຍັດສອງ ບົດທີ5 ບອກພວກເຮົາວ່າ ພຣະເຈົ້າໄດ້ຊ່ອຍປະຊາຊົນຂອງພຣະອົງໃຫ້ພົ້ນຈາກເອຢິບແລະການເປັນຂ້າທາດ.

ດັ່ງນັ້ນ ພວກເຮົາສາມາດເຫັນໄດ້ວ່າ ພຣະເຈົ້າໄດ້ຊົງໃຫ້ເຫດຜົນສອງຢ່າງສຳລັບການນະມັດສະການ ພຣະອົງໃນວັນສະບາໂຕແກ່ປະຊາຊົນຂອງພຣະອົງ. (1) ພຣະອົງໄດ້ຊົງສ້າງພວກເຂົາ. (2) ພຣະອົງຊົງໄຖ່ເຂົາໃຫ້ລອດ. ນັ້ນເປັນເຫດຜົນທີ່ພຣະເຈົ້າໄດ້ຊົງຕັດວ່າ “ເຮົາໄດ້ເຮັດໃຫ້ພວກເຂົາຮັກສາວັນສະບາໂຕ ເປັນສັນຍານແຫ່ງການຕົກລົງລະຫວ່າງສອງຝ່າຍ ກໍເພື່ອຕັກເຕືອນພວກເຂົາໃຫ້ລະນຶກເຖິງວ່າ ເຮົາຄືອົງພຣະຜູ້ເປັນເຈົ້າທີ່ເຮັດໃຫ້ພວກເຂົາບໍລິສຸດ” (ເອເຊກຽນ 20:12). ດັ່ງທີ່ພວກເຮົາໄດ້ຮຽນຮູ້ແລ້ວນັ້ນ ຄວາມຈິງຂອງພຣະເຈົ້າກ່ຽວກັບວັນສະບາໂຕນັ້ນກໍແມ່ນສຳລັບທຸກໆຄົນ ບໍ່ແມ່ນພຽງແຕ່ສຳລັບຊົນຊາດອິດສະລາເອນເທົ່ານັ້ນ. ພຣະເຈົ້າຊົງຕ້ອງການຊ່ອຍໃຫ້ປະຊາຊົນຂອງພຣະອົງໃຫ້ມີເສັ້ນທາງຊີວິດໃໝ່. ຈາກນັ້ນ ພຣະອົງກໍຕ້ອງການທີ່ຈະເຊື້ອເຊີນຄົນອື່ນໆໃນໂລກນີ້ໃຫ້ມານຳໃຊ້ຊີວິດແບບໃໝ່ນີ້ເຊັ່ນກັນ. ພຣະອົງຊົງຕ້ອງການໃຫ້ປະຊາຊົນຂອງພຣະອົງມີຄວາມເມດຕາຕໍ່ຄົນແປກໜ້າ. ພຣະອົງຊົງຕ້ອງການໃຫ້ປະຊາຊົນຂອງພຣະອົງແບ່ງປັນພຣະພອນທີ່ພຣະອົງປະທານໃຫ້ເຂົາກັບມະນຸຸດທຸກຄົນ.