---
title: ມື້ທີ່ສະແດງໃຫ້ເຫັນວ່າ ພວກເຮົາມີຄຸນຄ່າເທົ່າທຽມກັນໃນສາຍພຣະເນດຂອງພຣະເຈົ້າ
date: 16/07/2019
---

`ອ່ານ ອົບພະຍົບ 20:8-11. ຂໍ້ພຣະຄຳພີເຫຼົ່ານີ້ກ່າວສິ່ງໃດກ່ຽວກັບ ຜູ້ຮັບໃຊ້, ຄົນແປກໜ້າ, ແລະ ສັດລ້ຽງ? ກົດລະບຽບເຫຼົ່ານີ້ສອນຄວາມຈິງທີ່ສຳຄັນອັນໃດແກ່ເຮົາ?`

ທ່ານເຫັນຫຼືບໍ່ວ່າ ວັນສະບາໂຕນັ້ນກ່າວເຖິງວ່າພຣະເຈົ້າຊົງຕ້ອງການໃຫ້ພວກເຮົາຈົດຈຳຄົນທີ່ຢູ່ອ້ອມຂ້າງເຮົາແນວໃດ? ຄຳສັ່ງກ່ຽວກັບວັນສະບາໂຕກໍມີຄວາມພິເສດ. ມັນແບ່ງປະຊາຊົນຂອງພຣະເຈົ້າອອກມາ ແລະເຮັດໃຫ້ພວກເຂົາມີຄວາມພິເສດເຊັ່ນກັນ. ມັນເຮັດໃຫ້ພວກເຂົາແຕກຕ່າງຈາກຄົນອື່ນໆໃນໂລກນີ້. ວັນສະບາໂຕຂໍໃຫ້ພວກເຮົາຄິດເຖິງສະມາຊິກໃນຊຸມຊົນທີ່ບໍ່ມີໃຜຄິດວ່າມີຄວາມສຳຄັນນັ້ນກ່ອນ. ພວກເຂົາຄືກຸ່ມຄົນທີ່ຕ້ອງການພັກຜ່ອນຫຼາຍທີ່ສຸດ. ພຣະຄຳພີໄດ້ລວມເຖິງຜູ້ໃດໃນກຸ່ມນີ້? ກຸ່ມຂ້າທາດ, ຊາວຕ່າງຊາດທີ່ອາໄສຢູ່ໃນປະເທດຂອງເຮົາ ແລະກໍລວມເຖິງສັດທີ່ໃຊ້ແຮງງານເຊັ່ນດຽວກັນ.

ພຣະເຈົ້າຊົງຕ້ອງການໃຫ້ທຸກໆຄົນມີຄວາມສຸກໃນວັນສະບາໂຕ. ຄວາມຈິງຂອງວັນສະບາໂຕນັ້ນສອນເຮົາວ່າ ພວກເຮົາທັງໝົດນັ້ນເທົ່າທຽມກັນໃນສາຍພຣະເນດຂອງພຣະເຈົ້າ. ພຣະເຈົ້າໄດ້ມອບວັນສະບາໂຕແກ່ຜູ້ທີ່ເຮັດວຽກ. ແລະພຣະອົງກໍຍັງມອບວັນສະບາໂຕໃຫ້ກັບຂ້າທາດເຊັ່ນກັນ. ວັນສະບາໂຕກໍຢ້ຳເຕືອນໃຫ້ຂ້າທາດຮູ້ວ່າ ພຣະເຈົ້າໄດ້ຊົງສ້າງເຂົາແລະໄດ້ໄຖ່ພວກເຂົາໃຫ້ພົ້ນເຊັ່ນກັນ. ພຣະເຈົ້າໄດ້ເຊື້ອເຊີນກຸ່ມຂ້າທາດໃຫ້ສະເຫຼີມສະຫຼອງຄວາມຈິງນີ້ໃນວັນສະບາໂຕ.

“ໃນມື້ນັ້ນ ໃຫ້ເຈົ້າເອງພ້ອມດ້ວຍລູກຊາຍຍິງ ຂ້າທາດ ແລະ ສັດລ້ຽງຂອງພວກເຈົ້າຕະຫຼອດທັງຄົນຕ່າງດ້າວທີ່ອາໄສໃນບ້ານເມືອງຂອງເຈົ້າຢຸດເຮັດວຽກທັງໝົດ” (ອົບພະຍົບ 20:10)