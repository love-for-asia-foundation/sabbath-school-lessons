---
title: ມື້ແຫ່ງການຢຽວຢາຮັກສາ
date: 17/07/2019
---

`ອ່ານມັດທາຍ 12:9-13; ມາລະໂກ 1:21-26; ມາລະໂກ 3:1-6; ແລະ ໂຢຮັນ 9:1-6. ຂໍ້ພຣະຄຳພີເຫຼົ່ານີ້ບອກເລື່ອງຕ່າງໆທີ່ເວົ້າກ່ຽວກັບຄົນທັງຫຼາຍທີ່ພຣະເຢຊູໄດ້ປົວໃຫ້ດີພະຍາດໃນວັນສະບາໂຕ. ເລື່ອງເຫຼົ່ານີ້ສອນບົດຮຽນທີ່ສຳຄັນແກ່ເຮົາກ່ຽວກັບວັນສະບາໂຕ?`

ພຣະເຢຊູໄດ້ສອນບອກເຮົາວ່າວັນສະບາໂຕມີຄວາມສຳຄັນ. ນັ້ນເປັນເຫດຜົນທີ່ພວກເຮົາຈຳເປັນຕ້ອງຮັກສາວັນສະບາໂຕໃຫ້ມີຄວາມພິເສດ. ພວກເຮົາຈະຕ້ອງໃຊ້ວັນນີ້ກັບພຣະເຈົ້າ. ແລ້ວພວກເຮົາກໍຈະມີຄວາມສຳພັນທີ່ໃກ້ຊິດຂຶ້ນກັບພຣະເຈົ້າ. ການໃຊ້ເວລາຂອງເຮົາກັບພຣະເຈົ້ານັ້ນຈະຊ່ອຍໃຫ້ຄອບຄົວຂອງເຮົາແລະຊຸມຊົນຂອງເຮົາມີຄວາມເຂັ້ມແຂງ. ວັນສະບາໂຕນັ້ນບໍ່ຄວນຈະໃຊ້ເພື່ອຕົວເຮົາເອງເທົ່ານັ້ນ. ມັນບໍ່ແມ່ນເວລາສຳລັບການເຫັນແກ່ໂຕ. ພຣະເຢຊູໄດ້ກ່າວວ່າ, “ດ້ວຍເຫດນັ້ນຈຶ່ງອະນຸຸຍາດໃຫ້ເຮັດການດີໃນວັນສະບາໂຕ” (ມັດທາຍ 12:12).

ສະມາຊິກໂບດຫຼາຍຄົນກໍເບິ່ງແຍງດູແລຄົນອື່ນຢູ່ແລ້ວກໍມີ. ແຕ່ຫຼາຍຄົນໃນພວກເຮົາກໍຮູ້ສຶກວ່າ ພວກເຮົາຄວນເຮັດໄດ້ຫຼາຍກວ່ານັ້ນອີກ. ພວກເຮົາຮູ້ວ່າພຣະເຈົ້າຊົງຫ່ວງໃຍມະນຸດທີ່ກຳລັງມີຄວາມເຈັບປວດທໍລະມານ. ດັ່ງນັ້ນ ພວກເຮົາຄວນຈະເປັນຫ່ວງຄົນອື່ນເຊັ່ນກັນ. ນັ້ນເປັນເຫດຜົນທີ່ເຮັດໃຫ້ວັນສະບາໂຕເປັນຊ່ວງເວລາທີ່ດີສຳລັບການຄົ້ນຄິດວິທີການອື່ນໆທີ່ຈະຊ່ອຍຄົນອື່ນທີ່ຂາດເຂີນ. ພຣະເຈົ້າໄດ້ສ້າງພວກເຮົາບໍ່ໃຫ້ເຮັດວຽກໃນມື້ນີ້. ດັ່ງນັ້ນ ພຣະອົງຈຶ່ງປະທານເວລາອັນພິເສດນີ້ເພື່ອໃຫ້ເຮົາດູແລເບິ່ງແຍງຄົນອື່ນໆ.

`ທ່ານເຮັດສິ່ງໃດແດ່ເພື່ອຊ່ອຍຄົນອື່ນໆໃນວັນສະບາໂຕ?`