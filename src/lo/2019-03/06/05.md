---
title: ວິທີການນະມັດສະການ
date: 07/08/2019
---

`ອ່ານເອຊາຢາ ບົດທີ 58. ພຣະຄຳພີບົດນີ້ໄດ້ສະແດງໃຫ້ພວກເຮົາເຫັນສິ່ງບໍ່ດີທີ່ໄດ້ເກີດຂຶ້ນລະຫວ່າງພຣະເຈົ້າແລະປະຊາຊົນຂອງພຣະອົງແນວໃດ?`

ປະຊາຊົນທີ່ພຣະທຳເອຊາຢາກ່າວເຖິງນັ້ນແມ່ນຜູ້ໃດໃນພຣະຄຳພີບົດນີ້? ພວກເຂົາເປັນຜູ້ທີ່ນັບຖືສາສະໝາ. ພວກເຂົາຕ້ອງການນະມັດສະການພຣະເຈົ້າ. ແຕ່ການນະມັດສະການຂອງເຂົານັ້ນໃຊ້ບໍ່ໄດ້. ດັ່ງນັ້ນ ພຣະເຈົ້າຈຶ່ງບອກວ່າ ພວກເຂົາຄວນປ່ຽນການນະມັດສະການຂອງພວກເຂົາ. ພວກເຂົາຄວນທົດລອງວິທີການຮັບໃຊ້ພຣະເຈົ້າແບບໃໝ່. ພຣະເຈົ້າຊົງຕ້ອງການໃຫ້ປະຊາຊົນຂອງພຣະອົງນະມັດສະການພຣະອົງໂດຍການ "ແກ້ໂສ້ແຫ່ງການກົດຂີ່ແລະປົດແອກແຫ່ງຄວາມບໍ່ຍຸດຕິທຳ ແລະ ປົດປ່ອຍຄົນທີ່ຖືກກົດຂີ່ໃຫ້ເປັນອິດສະຫຼະ" (ເອຊາຢາ 58:6). ນອກຈາກນັ້ນ ພຣະເຈົ້າຍັງຕ້ອງການໃຫ້ປະຊາຊົນຂອງພຣະອົງນັ້ນໃຫ້ອາຫານແກ່ຄົນທີ່ຫິວ ແລະ ຊ່ວຍເຫລືອປະຊາຊົນຜູ້ທີ່ບໍ່ມີເຄື່ອງນຸ່ງຫົ່ມແລະບໍ່ມີທີ່ພັກອາໄສ. ສິ່ງເຫຼົ່ານີ້ຄືວິທີການໃໝ່ທີ່ພຣະເຈົ້າຕ້ອງການໃຫ້ປະຊາຊົນຂອງພຣະອົງນັ້ນໃຊ້ເພື່ອນະມັດສະການພຣະອົງ.

ສິ່ງເຫຼົ່ານີ້ບໍ່ແມ່ນວິທີການດຽວ ແຕ່ພຣະເຈົ້າກ່າວວ່າ ການກະທຳທີ່ສະແດງຄວາມເມດຕາເຫຼົ່ານີ້ກໍເປັນທີ່ພໍພຣະໄທຂອງພຣະເຈົ້າຫຼາຍກວ່າວິທີການທີ່ປະຊາຊົນຂອງພຣະອົງໃຊ້ເພື່ອນະມັດສະການພຣະອົງ. ການກະທຳທີ່ດີເຫຼົ້ານີ້ສອນຫຍັງພວກເຮົາກ່ຽວກັບການນະມັດສະການ? ພວກມັນສອນພວກເຮົາວ່າ ການນະມັດສະການນັ້ນບໍ່ແມ່ນກ່ຽວກັບການເບິ່ງແຍງດູແລຕົນເອງ ແຕ່ມັນໝາຍເຖິງການດູແລຄົນອື່ນໆ. ພວກເຮົານະມັດສະການພຣະເຈົ້າໂດຍການຊ່ວຍຄົນອື່ນໆ. ແລ້ວພວກເຮົາກໍເປັນພຣະພອນໃຫ້ແກ່ຄົນອື່ນໆທີ່ຢູ່ອ້ອມຂ້າງພວກເຮົາ.