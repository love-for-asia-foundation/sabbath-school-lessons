---
title: ເຫດຜົນທີ່ຕ້ອງນະມັດສະການ
date: 05/08/2019
---

`ອ່ານພະບັນຍັດສອງ 10:17-22; ເພງສັນລະເສີນ 101:1; ເພງສັນລະເສີນ 146:5-10; ເອຊາຢາ 5:16; ແລະ ເອຊາຢາ 61:11. ຂໍ້ພຣະຄຳພີເຫຼົ່ານີ້ໃຫ້ເຫດຜົນອັນໃດແດ່ສຳລັບການນະມັດສະການແລະການສັນລະເສີນພຣະເຈົ້າ ?`

ເຫດຜົນເຫຼົ່ານີ້ບໍ່ແມ່ນເຫດຜົນໃໝ່. ປະຊາຊົນຂອງພຣະເຈົ້າຮູ້ຈັກເຫດຜົນເຫຼົ່ານີ້ຢູ່ແລ້ວ. ຊົນຊາດອິດສະຣາເອນໄດ້ມີປະສົບການການນະມັດສະການທີ່ຍິ່ງໃຫຍ່ຫຼາຍເທື່ອ ຫຼັງຈາກທີ່ພຣະເຈົ້າໄດ້ປ່ອຍໃຫ້ພວກເຂົາເປັນອິດສະຫຼະຈາກປະເທດເອຢິບ. ປະຊາຊົນທັງຫຼາຍໄດ້ຂ້າມທະເລແດງ. ຈາກນັ້ນ ໂມເຊແລະມີລຽນກໍໄດ້ນຳພາປະຊາຊົນໃນການຮ້ອງເພງສັນລະເສີນພຣະເຈົ້າ. ພວກເຂົາໄດ້ສັນລະເສີນພຣະເຈົ້າສຳລັບທຸກສິ່ງທຸກຢ່າງທີ່ພຣະອົງໄດ້ກະທຳເພື່ອຊ່ວຍພວກເຂົາໃຫ້ພົ້ນ. (ອ່ານອົບພະຍົບ ບົດທີ 15)

ພຣະເຈົ້າຊົງເປັນພຣະເຈົ້າແຫ່ງພຣະເມດຕາ. ພຣະອົງຊົງສັດຊື່ແລະທ່ຽງທຳ. ພຣະອົງຊົງຕ້ອງການໃຫ້ປະຊາຊົນຂອງພຣະອົງຈື່ສິ່ງເຫຼົ່ານີ້ກ່ຽວກັບພຣະອົງ. ດັ່ງນັ້ນ ປະຊາຊົນຂອງພຣະເຈົ້າຈຶ່ງເລົ່າເລື່ອງທີ່ມະຫັດສະຈັນຂອງພຣະອົງເຫຼົ່ານີ້ຊ້ຳແລ້ວຊ້ຳອີກ. ພວກເຮົາສາມາດອ່ານກ່ຽວກັບເວລາໜຶ່ງໃນພະບັນຍັດສອງ 10:17-22 ເມື່ອປະຊາຊົນຂອງພຣະເຈົ້າໄດ້ນະມັດສະການພຣະອົງ. ພວກເຂົາໄດ້ບອກເລົ່າເຖິງສິ່ງໜ້າອັດສະຈັນທັງໝົດທີ່ພຣະເຈົ້າໄດ້ກະທຳເພື່ອພວກເຂົາ.

ພຣະເຈົ້າຊົງຍຸດຕິທຳ. ນັ້ນຄືສ່ວນໜຶ່ງຂອງສິ່ງທີ່ພຣະອົງເປັນ. "ຄວາມຈິງກໍຄື ພຣະເຈົ້າບໍ່ກະທຳສິ່ງທີ່ຜິດ. ພຣະເຈົ້າຜູ້ມີອຳນາດທັງໝົດນັ້ນຊົງຍຸດຕິທຳຢູ່ສະເໜີ" (ໂຢບ 34:12, ແປຈາກສະບັບພາສາອັງກິດ ERV). ພຣະເຈົ້າຊົງທ່ຽງທຳ. ພຣະອົງຊົງສົນໃຈສິ່ງທີ່ດີແລະຖືກຕ້ອງ. ນັ້ນຄືເຫດຜົນສຳລັບການນະມັດສະການແລະການສັນລະເສີນພຣະອົງ.

ພວກເຮົາສາມາດເຫັນວ່າ ພຣະເຈົ້າຊົງຮັກສິ່ງທີ່ດີແລະຖືກຕ້ອງ. ພວກເຮົາເຫັນຄວາມຮັກຂອງພຣະອົງໃນວິທີການທີ່ພຣະອົງຊົງດູແລຮັກສາຜູ້ທີ່ທຸກຍາກແລະຜູ້ທີ່ຍາກລຳບາກ. ພຣະເມດຕາຂອງພຣະເຈົ້າເປັນຫຼາຍກວ່າຄຳເວົ້າ ຫຼື ແນວຄິດອັນໜຶ່ງ. ມັນຄືຄວາມຈິງ. ພຣະຄຳພີສະແດງໃຫ້ພວກເຮົາເຫັນວ່າ ພຣະເຈົ້າຊົງ "ໄດ້ຍິນຄຳຮ້ອງຂໍຂອງເຂົາເຈົ້າ (ຄົນທຸກໄຮ້)" (ໂຢບ 34:28). ພຣະເຈົ້າຊົງຕ້ອງການເຮັດໃຫ້ສິ່ງທີ່ຜິດໄປນັ້ນຖືກຕ້ອງໃນໂລກນີ້. ສິ່ງນີ້ຈະເກີດຂຶ້ນຢ່າງສົມບູນໃນເວລາໃດ ? ກໍເມື່ອພຣະເຈົ້າຊົງຕັດສິນທຸກຄົນໃນໂລກນີ້ແລະສ້າງທຸກຢ່າງຂຶ້ນມາໃໝ່.

`ປະຊາຊົນຂອງພຣະເຈົ້າໃນສະໄໝພຣະຄຳພີເດີມນັ້ນກໍມີເຫດຜົນຫຼາຍຢ່າງທີ່ຈະສັນລະເສີນພຣະຜູ້ເປັນເຈົ້າ. ພວກເຮົາເອງມີເຫດຜົນທີ່ຈະສັນລະເສີນພຣະອົງຫຼາຍກວ່າພວກເຂົາອີກ. ໄມ້ກາງແຂນນັ້ນໃຫ້ເຫດຜົນອັນໃດແດ່ສຳລັບການສັນລະເສີນພຣະເຈົ້າ?`