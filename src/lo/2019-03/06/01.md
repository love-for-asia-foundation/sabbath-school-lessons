---
title: ນະມັດສະການພຣະເຈົ້າຜູ້ທີ່ໄດ້ສ້າງເຮົາ
date: 03/08/2019
---

### ອ່ານ​ສຳ​ລັບ​ບົດ​ຮຽນ​ອາ​ທິດ​ນີ້
ເພງສັນລະເສີນ 115:1-8; ພະບັນຍັດສອງ 10:17-22; ເອຊາຢາ 1:10-17; ເອຊາຢາ ບົດທີ 58; ມາຣະໂກ 12:38-40.

> <p>ຂໍ້​ຄວນ​ຈຳ</p>
> "ການຖືສິນອົດອາຫານແບບທີ່ເຮົາຕ້ອງການແມ່ນດັ່ງນີ້: ຄືແກ້ໂສ້ແຫ່ງການກົດຂີ່ ແລະ ປົດແອກແຫ່ງຄວາມບໍ່ຍຸດຕິທຳ ແລະ ປົດປ່ອຍຄົນທີ່ຖືກກົດຂີ່ໃຫ້ເປັນອິດສະຫຼະ. ຈົ່ງແບ່ງປັນອາຫານໃຫ້ແກ່ຜູ້ທີ່ອຶດຫິວ ແລະ ໃຫ້ທີ່ພັກແກ່ຜູ້ທີ່ຍາກຈົນຂາດບ່ອນພັກອາໄສ. ຈົ່ງຫາເຄື່ອງນຸ່ງຫົ່ມໃຫ້ແກ່ຜູ້ທີ່ບໍ່ມີ ແລະ ຢ່າລະເລີຍໃນການຊ່ວຍເຫຼືອເພື່ອນມະນຸດ." (ເອຊາຢາ 58:6, 7)

ທ່ານເຫັນສິ່ງໃດເມື່ອທ່ານອ່ານພຣະທຳທີ່ຂຽນໂດຍຜູ້ປະກາດພຣະຄຳ ຫຼື ຜູ້ເຜີຍພຣະວັດຈະນະໃນສະໄໝພຣະຄຳພີເດີມ? ທ່ານເຫັນວ່າ ບັນດາຜູ້ປະກາດພຣະຄຳນັ້ນສົນໃຈແລະຫ່ວງໃຍຄົນທີ່ທຸກຍາກຫຼາຍ. ພວກເຂົາໄດ້ໂກດຮ້າຍຢ່າງຫຼວງຫຼາຍກ່ຽວກັບສິ່ງບໍ່ດີທີ່ປະຊາຊົນໃນພື້ນທີ່ອື່ນໄດ້ເຮັດຕໍ່ຄົນທຸກຍາກ (ອ່ານອາໂມດ ບົດທີ1 ແລະ 2). ແຕ່ພວກເຂົາໄດ້ຮູ້ສຶກໃຈຮ້າຍຫຼາຍກວ່າເກົ່າເມື່ອປະຊາຊົນຂອງພຣະເຈົ້າເອງໄດ້ເຮັດສິ່ງທີ່ບໍ່ດີເຫຼົ່ານີ້ແກ່ຄົນທຸກຍາກແລະຂາດເຂີນເຊັ່ນກັນ.

ນອກຈາກນັ້ນ ຜູ້ປະກາດພຣະຄຳຂອງພຣະເຈົ້າກໍຍັງມີຫຼາຍຢ່າງທີ່ຈະເວົ້າກ່ຽວກັບການນະມັດສະການ. ການນະມັດສະການອັນແທ້ຈິງນັ້ນບໍ່ແມ່ນສິ່ງທີ່ເກີດຂຶ້ນໃນໂບດເທົ່ານັ້ນ. ການນະມັດສະການທີ່ແທ້ຈິງຄື ການສະແດງໃຫ້ຄົນອື່ນເຫັນວ່າພຣະເຈົ້າຊົງຫ່ວງໃຍຄົນທັງຫຼສຍ. ການນະມັດສະການທີ່ແທ້ຈິງຄື ການຊ່ວຍເຫຼືອຄົນອື່ນບໍ່ວ່າຈະເປັນຜູ້ຊາຍ ຜູ້ຍິງ ທີ່ຄົນອື່ນໆນັ້ນຂົ່ມເຫັງ ຫຼື ບໍ່ສົນໃຈ.