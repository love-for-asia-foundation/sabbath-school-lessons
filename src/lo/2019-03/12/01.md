---
title: ການຮັກຄວາມເມດຕາ
date: 14/09/2019
---

### ອ່ານສຳລັບບົດຮຽນອາທິດນີ້
ມັດທາຍ 6:25-33; ຢາໂກໂບ 1:5-8; ລະບຽບພວກເລວີ 25:35-37; ມັດທາຍ 5:9; ເອຊາຢາ 58:1-10.

> <p>ຂໍ້ຄວນຈຳ</p>
> "ແສງສະຫວ່າງສ່ອງແຈ້ງໃນຄວາມມືດສຳລັບຄົນສັດຊື່ ຄືພວກຄົນທີ່ເມດຕາປານີ ແລະເຮັດຖືກຕ້ອງ. ຄວາມສຸກເປັນຂອງຜູ້ທີ່ມີນ້ຳໃຈເຜື່ອແຜ່ແລະໃຫ້ຢືມ ຄືຜູ້ທີ່ດຳເນີນທຸລະກິດດ້ວຍຄວາມສັດຊື່." (ເພງສັນລະເສີນ 112:4, 5)

ພຣະຄຳພີສະແດງໃຫ້ພວກເຮົາເຫັນຕົວຢ່າງຫຼາຍຕົວຢ່າງສຳລັບຄວາມຮັກຂອງພຣະເຈົ້າສຳລັບຄົນຍາກຈົນ. ພຣະອົງຊົງຫ່ວງໃຍຄົນທີ່ຖືກໃຊ້ແລະຖືກທຳລາຍໂດຍຜູ້ນຳຂອງເຂົາ. ພຣະອົງຊົງຂໍໃຫ້ປະຊາຊົນຂອງພຣະອົງຊ່ວຍເຫຼືອຄົນທີ່ກຳລັງທຸກທໍລະມານ ຄຳສັ່ງຂອງພຣະເຈົ້າທີ່ບອກເຮົາໃຫ້ດູແລຄົນທຸກຍາກແລະຄົນທີ່ທຸກທໍລະມານຈະບໍ່ຢຸດລົງຈົນກວ່າພຣະເຢຊູສະເດັດກັບມາ ເພາະຫຼັງຈາກນັ້ນ ພຣະອົງຈະເຮັດໃຫ້ທຸກຢ່າງຖືກຕ້ອງແລະຊອບທຳ.

ແຕ່ກ່ອນຈະຮອດມື້ນັ້ນ ຄວາມຊົ່ວຮ້າຍກໍຈະຢູ່ທຸກໆບ່ອນ. ຊາຕານແລະບໍລິວານຂອງມັນກໍຈະເຮັດວຽກຢ່າງໜັກໜ່ວງເພື່ອໃຫ້ຄວາມຊົ່ວນັ້ນເກີດຂຶ້ນ. ພວກເຂົາໄດ້ເຮັດໃຫ້ປະຊາຊົນນັ້ນທຸກຍາກ. ຊາຕານແລະທູດສະຫວັນທີ່ຊົ່ວຮ້າຍເຮັດໃຫ້ຜູ້ນຳຕ່າງໆທຳຮ້າຍປະຊາຊົນຂອງຕົນເອງ. ມານກໍເຮັດໃຫ້ເກີດມີຄວາມເປັນທາດ, ຄວາມເຫັນແກ່ໂຕ ແລະຄວາມໂລບ. ຊຸມຊົນຂອງເຮົາ, ໂບດຂອງເຮົາ ແລະຄອບຄົວຂອງເຮົາຈຳເປັນທີ່ຈະຕ້ອງຢືນຢັດຕໍ່ສູ້ຄວາມຊົ່ວຮ້າຍເຫຼົ່ານີ້ຢ່າງເຂັ້ມແຂງ. ມັນເປັນເລື່ອງຍາກ ແຕ່ພວກເຮົາຈະຕ້ອງເຮັດແບບນັ້ນ. ພວກເຮົາຈະຕ້ອງສະແດງຄວາມຮັກຕໍ່ຄົນທັງຫຼາຍ. ພວກເຮົາຈະຕ້ອງມີຄວາມກ້າຫານທີ່ຈະ "ເຮັດສິ່ງທີ່ຖືກຕ້ອງ, ສະແດງຄວາມຮັກອັນໝັ້ນຄົງ ແລະໃຊ້ຊີວິດໃນຄວາມສາມັກຄີທຳກັບພຣະເຈົ້າຂອງພວກເຮົາດ້ວຍຄວາມຖ່ອມໃຈ." (ມີກາ 6:8)