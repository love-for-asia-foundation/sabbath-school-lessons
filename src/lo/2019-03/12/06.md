---
title: ມື ແລະ ຕີນຂອງພຣະເຢຊູ
date: 19/09/2019
---

`ອ່ານເອຊາຢາ 58:1-10. ຂ່າວສານໃນຂໍ້ພຣະຄຳພີເຫຼົ່ານີ້ແມ່ນຫຍັງ? ມັນກຳລັງກ່າວສິ່ງໃດກັບເຮົາໃນມື້ນີ້? ສິ່ງຕ່າງໆໄດ້ປ່ຽນແປງຫຼາຍຊ່ຳໃດຈາກສະໄໝທີ່ເອຊາຢາໄດ້ຂຽນຂ່າວສານນີ້ປຽບກັບສະໄໝນີ້?`

ເອຊາຢານັ້ນເປັນຜູ້ປະກາດພຣະຄຳ ຫຼື ຜູ້ເຜີຍພຣະວັດຈະນະ. ຜູ້ປະກາດພຣະຄຳກໍຄືຜູ້ສົ່ງສານພິເສດຂອງພຣະເຈົ້າ. ຫຼາຍເທື່ອ ພຣະເຈົ້າຈະສົ່ງຜູ້ປະກາດພຣະຄຳຂອງພຣະອົງອອກໄປເຕືອນປະຊາຊົນຂອງພຣະອົງໃຫ້ປ່ຽນແປງຊີວິດ ແລະ ໃຫ້ມີຄວາມຍຸຕິທຳ. ຫຼາຍໆຄົນກໍບໍ່ຕ້ອງການທີ່ຈະໄດ້ຍິນຂ່າວສານເຫຼົ່ານີ້. ແຕ່ບັນດາຜູ້ປະກາດພຣະຄຳກໍເຂົ້າໃຈວ່າ ພຣະເຈົ້າຊົງຕ້ອງການໃຫ້ປະຊາຊົນຂອງພຣະອົງມີຄວາມຍຸຕິທຳ. ດັ່ງນັ້ນ ຜູ້ປະກາດພຣະຄຳຈຶ່ງໄດ້ຊ່ວຍຄົນທຸກຍາກທັງຫຼາຍ. ພວກເຂົາໄດ້ພະຍາຍາມເຮັດໃຫ້ຊີວິດຂອງຄົນເຫຼົ່ານີ້ດີຂຶ້ນ. ແຕ່ວຽກງານຂອງຜູ້ປະກາດພຣະຄຳໃນການຊ່ວຍຄົນອື່ນນັ້ນ ກໍມັກຈະເຮັດໃຫ້ພວກເຂົາຕົກຢູ່ໃນອັນຕະລາຍ (ອ່ານ 1ເປໂຕ 3:17). ພວກເຂົາໄດ້ເຮັດໃຫ້ຜູ້ນຳນັ້ນໃຈຮ້າຍ ເພາະຜູ້ນຳເຫຼົ່ານີ້ບໍ່ຕ້ອງການໃຫ້ມີການປ່ຽນແປງ.

ໃນຖານະທີ່ເຮົາເປັນຄຣິສຕຽນຄະນະວັນເສົາ ພວກເຮົາກໍມີຫຼາຍສິ່ງຫຼາຍຢ່າງທີ່ຈະມອບໃຫ້ຄົນອື່ນ. ພຣະເຈົ້າຊົງປະທານພຣະພອນຫຼາຍຢ່າງແກ່ເຮົາ. ພຣະອົງຊົງປະທານຂ່າວປະເສີດໃຫ້ແກ່ເຮົາ. ພຣະອົງຊົງຂໍໃຫ້ພວກເຮົາສະແດງໃຫ້ຄົນອື່ນເຫັນພຣະເຢຊູໃນຊີວິດຂອງພວກເຮົາ. ຂອງປະທານທີ່ພຣະເຈົ້າໄດ້ມອບໃຫ້ເຮົາກໍສາມາດຊ່ວຍແກ້ໄຂບັນຫາບາງຢ່າງໃນໂລກນີ້. ໜຶ່ງໃນບັນຫາເຫຼົ່ານັ້ນກໍຄືການຊ່ວຍເຫຼືອຄົນທຸກຍາກ.