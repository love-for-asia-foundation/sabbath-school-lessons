---
title: ກົດລະບຽບຂອງອານາຈັກຂອງພຣະເຈົ້າ
date: 15/09/2019
---

`ອ່ານມັດທາຍ 6:25-33. ພຣະເຢຊູໃຫ້ຄຳສັນຍາອັນໃດໃນຂໍ້ພຣະຄຳພີເຫຼົ່ານີ້? ຄຳສັນຍານີ້ປ່ຽນແປງຊີວິດຂອງເຮົາແນວໃດ?`

ພຣະເຢຊູໄດ້ສອນວ່າ "ຊີວິດສຳຄັນກວ່າອາຫານ ແລະຮ່າງກາຍກໍສຳຄັນກວ່າເຄື່ອງນຸ່ງຫົ່ມບໍ່ແມ່ນບໍ ? (ມັດທາຍ 6:25-33). ແນ່ນອນ ອາຫານແລະເສື້ອຜ້າກໍສຳຄັນ. ແຕ່ພວກເຮົາຈະຕ້ອງເຂົ້າໃຈວ່າ ພວກມັນກໍບໍ່ແມ່ນສິ່ງທີ່ສຳຄັນທີ່ສຸດໃນຊີວິດຂອງເຮົາ. ຄັນຊັ້ນແມ່ນຫຍັງທີ່ສຳຄັນທີ່ສຸຸດ? ສິ່ງສຳຄັນທີ່ສຸດກໍຄືການຊ່ວຍເຫຼືອຄົນອື່ນ. ພຣະຄຳພີບອກພວກເຮົາໃຫ້ດູແລເບິ່ງແຍງຜູ້ທີ່ຕ້ອງການຄວາມຊ່ວຍເຫຼືອ.

ວິທີການຄິດແບບນີ້ຈະປ່ຽນແປງວິທີທີ່ພວກເຮົາຮູ້ສຶກກັບຜູ້ນຳຂອງເຮົາ. ນັ້ນກໍຄື ພຣະຄຳພີບອກຄຣິສຕຽນໃຫ້ນັບຖື ແລະ ເຊື່ອຟັງອຳນາດການປົກຄອງ ຫຼື ລັດຖະບານຂອງພວກເຂົາ (ອ່ານໂລມ 13:1-7). ແຕ່ກໍອາດຈະມີບາງເວລາທີ່ພວກເຮົາຈຳເປັນຈະຕ້ອງປະຕິບັດຕາມສິ່ງທີ່ເປໂຕ ແລະ ຜູ້ນຳຄຣິສຕຽນຄົນອື່ນໄດ້ກ່າວຄື: "ພວກຂ້ານ້ອຍຈຳຕ້ອງເຊື່ອຟັງພຣະເຈົ້າຫຼາຍກວ່າມະນຸດ." (ກິດຈະການ 5:29). ພຣະເຢຊູໄດ້ກ່າວວ່າ ພວກເຮົາຄວນໃຫ້ກຽດພຣະເຈົ້າ ແລະ ລັດຖະບານຂອງເຮົາ: "ເຫດສັນນັ້ນ ສິ່ງທີ່ເປັນຂອງກາຍຊາ ຈົ່ງຄືນໃຫ້ກາຍຊາ ສິ່ງທີ່ເປັນຂອງພຣະເຈົ້າ ຈົ່ງຄືນຖວາຍໃຫ້ແກ່ພຣະເຈົ້າ." (ມັດທາຍ 22:21)

`ພວກເຮົາຈະຕ້ອງເຊື່ອຟັງຜູ້ນຳຂອງເຮົາ. ໃນເວລາດຽວກັນ ພວກເຮົາຍັງຕ້ອງຊ່ວຍຄົນທີ່ຈະຖືກຂົ່ມເຫັງໂດຍຜູ້ນຳຂອງເຮົາ. ພວກເຮົາຈະຮູ້ໄດ້ແນວໃດວ່າ ເມື່ອໃດເປັນເວລາທີ່ດີທີ່ຈະຕ້ອງຊ່ວຍເຫຼືອປະຊາຊົນຜູ້ທີ່ຖືກລັດຖະບານຂົ່ມເຫັງ?`