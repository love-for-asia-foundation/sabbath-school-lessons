---
title: ນ້ຳ​ຫອມແຫ່ງ​ຊີ​ວິດ
date: 22/09/2019
---

`ໃຫ້​ທ່ານ​ຄິດ​ເຖິງ​ຄຳທີ່ພັນ​ລະ​ນາພາບທີ່​ອາ​ຈານເປົາ​ໂລ​ໃຊ້​ສຳ​ລັບ​ຄ​ຣິ​ສ​ຕຽນ. ທ່ານ​ມັກ​ຄຳ​ພັນ​ລະ​ນາຄຳ​ໃດ​ຫຼາຍ​ທີ່​ສຸດ? ເປັນ​ຫ​ຍັງ​ຈຶ່ງ​ມັກ​ຄຳ​ນີ້? ແລະຄຳ​ພັນ​ລະ​ນາຮູບ​ພາ​ບ​ອັນ​ໃດສະ​ແດງ​ໃຫ້​ເຫັນ​ຮູບ​ພາບ​ຂອງ​ພ​ຣະ​ເຈົ້າທີ່​ທ່ານ​ຕ້ອງ​ການ​ສະ​ແດງ​ໃຫ້ຊຸມ​ຊົນ​ເຫັນ​ໄດ້​ດີ​ທີ່​ສຸດ?`

ທ່ານ​ເຫັນ​ຫຼື​ບໍ່​ວ່າ ຄຳ​ພັນ​ລະ​ນາ​ພາບ​ຂອງ​ອາ​ຈານ​ເປົາ​ໂລແຕ່​ລະ​ຄຳ​ກໍ​ສະ​ແດງ​ໃຫ້​ພວກ​ເຮົາ​ເຫັນ​ສອງ​ຢ່າງ? ຮູບ​ແຕ່​ລະ​ຮູບ​ສະ​ແດງ​ໃຫ້​ພວກ​ເຮົາ​ເຫັນ​ວ່າ ປະ​ຊາ​ຊົນ​ຂອງ​ພ​ຣະ​ເຈົ້າ​ນັ້ນ​ເປັນ​ຜູ້​ໃດ ແລະເຫັນສິ່ງ​ທີ່​ເຂົາ​ກະ​ທຳ​ສຳ​ລັບ​ພ​ຣະ​ເຈົ້າ. ຈົ່ງ​ຈື່​ວ່າ ພວກ​ເຮົາ​ບໍ່​ສາ​ມາດ ໄດ້​ຮັບ​ຄວາມ​ໂປດ​ປານຂອງ​ພ​ຣະ​ເຈົ້າ​ດ້ວຍ​ຕົນ​ເອງ. ພ​ຣະ​ເຈົ້າ​ໄດ້​ຊົງ​ຊ່ອຍ​ພວກ​ເຮົາ​ໃຫ້​ພົ້ນ  ເພາະ​ວ່າ ພວກ​ເຮົາ​ມີ​ຄວາມ​ເຊື່ອ​ໃນ​ການ​ຕາຍ​ຂອງ​ພ​ຣະ​ເຢ​ຊູ​ສຳ​ລັບ​ຄວາມ​ຜິດ​ບາບ​ຂອງ​ເຮົາ. ພວກ​ເຮົາ​ຮັບ​ໃຊ້​ພ​ຣະ​ເຈົ້າ​ເພາະ​ວ່າ ພ​ຣະ​ອົງ​ຊົງ​ຊ່ອຍ​ເຫຼືອ​ເຮົາ. ຮູບ​ພາບ​ພັນ​ລະ​ນາ​ຂອງ​ອາ​ຈານເປົາ​ໂລສະ​ແດງ​ໃຫ້​ພວກ​ເຮົາ​ເຫັນ​ວ່າ ອາ​ນາ​ຈັກ​ຂອງ​ພ​ຣະ​ເຈົ້ານັ້ນ​ແມ່ນ​ສິ່ງ​ໃດ. ອາ​ນາ​ຈັກ​ຂອງ​ພ​ຣະ​ເຈົ້າກໍ​ແມ່ນ​ກ່ຽວ​ກັບຄວາມ​ຮັກແລະພ​ຣະ​ຄຸນ. ພ​ຣະ​ຄຸນ​ຄື ຂອງ​ຂວັນ​ຈາກ​ພ​ຣະ​ເຈົ້າທີ່​ເຕັມ​ໄປ​ດ້ວຍຄວາມ​ເມດ​ຕາ ການ​ໃຫ້​ອະ​ໄພ ແລະ ພະ​ລັງ​ທີ່​ເອົາ​ຊະ​ນະ​ຄວາມ​ບາບ. ຈະ​ເກີດ​ຫ​ຍັງ​ຂຶ້ນ ເມື່ອ​ພວກ​ເຮົາ​ສະ​ແດງ ພ​ຣະ​ຄຸນ​ຂອງ​ພ​ຣະ​ເຈົ້າ​ຕໍ່​ຄົນ​ອື່ນ? ພວກ​ເຮົາ​ກໍ​ສະ​ແດງ​ໃຫ້​ເຫັນ​ວ່າ ພວກ​ເຮົາ​ຄື​ສ່ວນ​ໜຶ່ງຂອງ​ອາ​ນາ​ຈັກ​ຂອງ​ພ​ຣະ​ເຈົ້າ. ນອກ​ຈາກ​ນັ້ນ ພວກ​ເຮົາ​ຍັງ​ສະ​ແດງ​ໃຫ້ຄົນ​ທັງ​ຫຼາຍ​ເຫັນຕົວ​ຢ່າງ​ຂອງ​ອາ​ນາ​ຈັກຂອງ​ພ​ຣະ​ເຈົ້າ. ຕົວ​ຢ່າງ​ຂອງ​ເຮົາ​ກໍ​ຊ່ອຍ​ຄົນ​ອື່ນ​ໃຫ້​ເຫັນ​ວ່າ ພ​ຣະ​ເຈົ້າ​ຈະ​ທຳ​ລາຍຄວາມ​ຊົ່ວ​ຮ້າຍ​ໃນ​ທີ່​ສຸດ. ຄື​ກັບ​ຜູ້​ສົ່ງ​ສານ​ຂອງ​ພ​ຣະ​ເຢ​ຊູ ພວກ​ເຮົາ​ສາ​ມາດ​ມີ​ຊີ​ວິດ ທີ່​ມີ​ຄວາມ​ຈິງ​ກ່ຽວ​ກັບ ຄວາມ​ຮັກ​ຂອງ​ພ​ຣະ​ເຈົ້າ​ໃນ​ໂບດ​ຂອງ​ເຮົາ​ເອງ. ພວກ​ເຮົາ​ສາ​ມາດ​ສະ​ແດງ​ໃຫ້​ເຫັນ​ວ່າ ພ​ຣະ​ອົງ​ຍຸດ​ຕິ​ທຳ. ພວກ​ເຮົາ​ສາ​ມາດ​ສະ​ແດງ​ຄວາມ​ຈິງ​ນີ້ ແກ່​ຄົນ​ທີ່​ພວກ​ເຮົາ​ຮັບ​ໃຊ້​ໃນ​ຊີ​ວິດ​ນີ້.

`ອ່ານ 2ໂກ​ລິນ​ໂທ 2:16. ນ້ຳ​ຫອມ​ສອງ​ຢ່າງ​ໃນຂໍ້​ພ​ຣະ​ຄຳ​ພີ​ຂໍ້​ນີ້ແຕກ​ຕ່າງ​ກັນ​ແນວ​ໃດ? ເຮົາ​ຈະ​ຮູ້​ໄດ້​ຢ່າງ​ໃດວ່າ ພວກ​ເຮົາ​ເປັນ​ນ້ຳ​ຫອມປະ​ເພດ​ໃດ?`