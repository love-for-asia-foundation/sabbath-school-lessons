---
title: ສະ​ໜັບ​ສະ​ໜູນ​ຊຶ່ງ​ກັນແລະກັນໃຫ້​ເຮັດ​ການ​ດີ
date: 26/09/2019
---

`ອ່ານ​ເຮັບ​ເລິ 10:23-25. ຂໍ້​ທີ23 ແລະ 24 ຊ່ອຍ​ພວກ​ເຮົາ​ໃຫ້​ເຂົ້າ​ໃຈ​ສິ່ງ​ທີ່​ຂໍ້ 25 ກ່າວ​ແນວ​ໃດ? ພວກ​ເຮົາ​ສາ​ມາດສະ​ແດງ​ຄວາມ​ຮັກ ແລະ ເຮັດ​ດີໃນ​ທາງ​ໃດ​ແດ່? (ເຮັບ​ເລີ 10:25)`

ບາງ​ເທື່ອ​ສິ່ງ​ຕ່າງໆກໍ​ບໍ່​ໄດ້​ເປັນ​ດັ່ງ​ທີ່ພວກ​ເຮົາ​ຄາດ​ຫວັງ​ເອົາ​ໄວ້. ຄັນ​ຊັ້ນ​ແລ້ວ ພວກ​ເຮົາ​ຈະ​ຕ້ອງ​ເຮັດ​ແນວ​ໃດ? ພວກ​ເຮົາ​ຈະ​ຕ້ອງ​ໄວ້​ວາງ​ໃຈ​ໃນ​ພ​ຣະ​ເຈົ້າ. ບາງ​ຄັ້ງ​ເຮົາ​ກໍ​ຈະ​ເຫັນ​ການ​ປ່ຽນ​ແປງ​ແຕ່​ໜ້ອຍ​ດຽວ. ມັນ​ອາດ​ຈະ​ເບິ່ງ​ຄື​ວ່າ ສິ່ງ​ທີ່​ເຮົາ​ເຮັດ​ນັ້ນບໍ່​ສ້າງ​ການ​ປ່ຽນ​ແປງ​ຫ​ຍັງ​ເລີຍ. ແຕ່​ພວກ​ເຮົາ​ຈະ​ຕ້ອງບໍ່​​ຫມົດ​ຫວັງ. ອາ​ຈານ​ເປົາ​ໂລ​ກ່າວ​ວ່າ "ຢ່າ​ໃຫ້​ພວກ​ເຮົາ​ເມື່ອຍ​ລ້າ​ໃນ​ການ​ເຮັດ​ດີ ເພາະ​ວ່າ ຖ້າ​ໃຈ​ພວກ​ເຮົາ​ບໍ່​ທໍ້​ຖອຍ ເຮົາ​ກໍ​ຈະ​ໄດ້​ເກັບ​ກ່ຽວ​ຜົນ​ຕາມ​ເວ​ລາ​ອັນ​ສົມ​ຄວນ. ເຫດ​ສັນ​ນັ້ນ ຕາມ​ທີ່​ມີ​ໂອ​ກາດ ໃຫ້​ພວກ​ເຮົາ​ເຮັດ​ການ​ດີ​ຕໍ່​ຄົນ​ທັງ​ປວງ ເປັນ​ຕົ້ນ​ວ່າ ຕໍ່​ຄອບ​ຄົວ​ທີ່​ຮ່ວມ​ຢູ່​ໃນ​ຄວາມ​ເຊື່ອ." (ຄາ​ລາ​ເຕຍ 6:9,10; ອ່ານ ເຮັບເລີ 13:16 ເຊັ່ນ​ກັນ)

ພ​ຣະ​ເຈົ້າ​ຊົງ​ຂໍ​ໃຫ້​ພວກ​ເຮົາເຕີມ​ເຕັມ​ຊຶ່ງກັນແລະກັນ​ດ້ວຍ​ຄວາມ​ຫວັງແລະກຳ​ລັງ​ໃຈ. ແມ່ນ​ແລ້ວ ​ຊີ​ວິດ​ທີ່​ມີ​ຄວາມ​ເຊື່ອ​ນັ້ນ​ກໍ​ຍາກ​ລຳ​ບາກ. ແຕ່​ມັນ​ກໍ​ເຕັມ​ໄປ​ດ້ວຍ​ຄວາມ​ຊົມ​ຊື່ນ​ຍິນ​ດີ​ເຊັ່ນ​ດຽວ​ກັນ. ພ​ຣະ​ເຈົ້າ​ຂອງ​ເຮົາແລະຊຸ​ມ​ຊົນ​ຂອງ​ເຮົາ​ກໍ​ຈະ​ສະ​ໜັບ​ສະ​ໜູນ​ພວກ​ເຮົາ​ໃນ​ເວ​ລາ​ທີ່​ຍາກ​ລຳ​ບາກ. ຄວາມ​ຮັກແລະການ​ສະ​ໜັບ​ສະ​ໜູນ​ນີ້ຈະ​ຊ່ອຍ​ໃຫ້​ພວກ​ເຮົາ​ເຊື້ອ​ເຊີນ​ຄົນ​ອື່ນ​ໃຫ້​ເຂົ້າ​ມາ​ຢູ່​ໃນ​ຊຸ​ມ​ຊົນ ຫຼື ກຸ່ມ​ແຫ່ງ​ຄວາມ​ເຊື່ອ​ເຊັ່ນ​ດຽວກັນ​.

`ທ່ານ​ຮູ້​ຈັກ​ຜູ້​ໃດ​ຜູ້​ໜຶ່ງ​ທີ່ເຮັດ​ວຽກ​ໜັກ​ທີ່​ຈະ​ຢຸດ​ຄວາມ​ທຸກ​ທໍ​ລະ​ມານ​ຂອງ​ຄົນ​ອື່ນ​ຫຼື​ບໍ່? ທ່ານ​ສາ​ມາດ​ເຮັດ​ສິ່ງ​ໃດ​ເພື່ອ​ຊ່ອຍ​ສະ​ໜັບ​ສະ​ໜູນ​ຄົນໆ​ນີ້​ໃນ​ວຽກ​ງານ​ທີ່​ເຂົາ​ເຮັດ​ເພື່ອ​ພ​ຣະ​ເຈົ້າ?`