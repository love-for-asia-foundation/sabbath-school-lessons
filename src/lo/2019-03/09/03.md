---
title: ວຽກງານຂອງນາງໂດຣະກາ ສຳລັບພຣະເຢຊູ
date: 26/08/2019
---

`ໃຫ້ທ່ານອ່ານກ່ຽວກັບ ນາງໂດຣະກາ ແລະ ວຽກງານອັນພິເສດຂອງລາວສຳລັບພຣະເຢຊູໃນພຣະທຳກິດຈະການ 9:36. ພວກເຮົາເອງເຮັດວຽກງານທີ່ພິເສດອັນໃດສຳລັບພຣະເຢຊູ? ທ່ານຕ້ອງການໃຫ້ຄົນຈື່ວ່າ ທ່ານໄດ້ເຮັດສິ່ງໃດເພື່ອພຣະເຈົ້າ?`

ຫຼາຍຄົນຮູ້ຈັກນາງໂດຣະກາ ແລະ ວຽກງານຂອງລາວສຳລັບພຣະເຢຊູ. “ນາງເຮັດແຕ່ຄຸນງາມຄວາມດີ ແລະເຄີຍໃຫ້ທານຄົນຍາກຈົນຕະຫຼອດມາ” (ກິດຈະການ 9:36)

ເປໂຕໄດ້ໄປຢຽມຢາມເມືອງລິດດາ ເຊິ່ງເປັນເມືອງທີ່ຢູ່ໃກ້ເມືອງຢົບປາ ບ່ອນທີ່ນາງໂດຣະກາອາໄສຢູ່. ຄົນຂອງເມືອງຢົບປາໄດ້ຍິນວ່າເປໂຕນັ້ນຢູ່ໃນເມືອງລິດດາ. ພວກເຂົາໄດ້ໄປຂໍໃຫ້ເປໂຕມາເມືອງຂອງພວກເຂົາ ເພາະວ່ານາງໂດຣະກາໄດ້ເສຍຊີວິດແລ້ວ (ອ່ານກິດຈະການ 9:37-41).

ເປໂຕໄດ້ອະທິຖານສຳລັບນາງໂດຣະກາ ແລ້ວພຣະເຈົ້າກໍ່ໄດ້ປຸກນາງໂດຣະກາໃຫ້ເປັນຄືນມາຈາກຕາຍ. ແນ່ນອນວ່າ ພວກເຮົາບໍ່ສາມາດເວົ້າໄດ້ວ່າ ຊີວິດຈະດີທຸກຢ່າງສຳລັບຄຣິສຕຽນທີ່ຊ່ອຍເຫຼືອແລະຮັບໃຊ້ ຄົນທຸກຍາກແລະຂາດເຂີນຕະຫຼອດຊີວິດຂອງເຂົາ. ພວກເຮົາຈະຕ້ອງຈື່ວ່າ ໂດຣະການັ້ນໄດ້ເຈັບປ່ວຍກ່ອນທີ່ນາງໄດ້ເສຍຊີວິດລົງ.

ໃນຊ່ວງຊີວິດຂອງລາວ ນາງໂດຣະກາໄດ້ສະແດງໃຫ້ເຫັນຄວາມຮັກຂອງພຣະເຈົ້າໃນວຽກງານທີ່ລາວໄດ້ເຮັດເພື່ອຊ່ອຍຄົນທຸກຍາກ. ດັ່ງນັ້ນ ພຣະເຈົ້າຈຶ່ງໃຊ້ຄວາມຕາຍຂອງນາງໂດຣະກາເພື່ອເຮັດການອັດສະຈັນ. ການທີ່ລາວຄືນມາຈາກຄວາມຕາຍນັ້ນໄດ້ສະແດງໃຫ້ປະຊາຊົນໃນເມືອງຢົບປາເຫັນອຳນາດຂອງພຣະເຈົ້າ. “ຂ່າວກ່ຽວກັບເລື່ອງນີ້ໄດ້ແຜ່ອອກໄປທົ່ວເມືອງຢົບປາແລະມີຫຼາຍຄົນໄດ້ເຊື່ອໃນອົງພຣະຜູ້ເປັນເຈົ້າ” (ກິດຈະການ 9:42)