---
title: ຜູ້ຮັບໃຊ້ຂອງພຣະເຈົ້າໃນຄຣິສຕະຈັກສະໄໝ
date: 24/08/2019
---

### ອ່ານສຳລັບບົດຮຽນອາທິດນີ້
ກິດຈະການ 2:42-47; ກິດຈະການ 9:36; 2 ໂກລິນໂທ 8:7-15; ໂລມ ບົດທີ12; 1 ໂກລິນໂທ 15:26.

> <p>ຂໍ້ຄວນຈຳ</p>
> “ທຳມະທີ່ບໍລິສຸດແລະບໍ່ມີການຊົ່ວໝອງ ຕໍ່ພຣະພັກພຣະເຈົ້າ ຜູ້ຊົງເປັນພຣະບິດາເຈົ້າກໍມີດັ່ງນີ້ ຄືການຢ້ຽມຢາມລູກກຳພ້າແລະຍິງໝ້າຍທີ່ມີຄວາມທຸກຮ້ອນ ແລະການຮັກສາຕົວໃຫ້ພົ້ນຈາກ ການດ່າງພ້ອຍຂອງໂລກ” (ຢາໂກໂບ 1:27).

ໃນພຣະທຳ ມັດທາຍ 28:18-20 ນັ້ນ ພຣະເຢຊູໄດ້ບອກຜູ້ຕິດຕາມຂອງພຣະອົງເຖິງສິ່ງທີ່ພຣະອົງຕ້ອງການໃຫ້ເຂົາເຮັດ. ພຣະເຢຊູໄດ້ຊົງບອກວ່າສິ່ງໃດຄືຄຳສັ່ງອັນສຸດທ້າຍຂອງພຣະອົງ? ພຣະອົງຊົງບອກຜູ້ຕິດຕາມຂອງພຣະອົງໃຫ້ “ພວກເຈົ້າຈົ່ງອອກໄປ ຈົ່ງເຮັດໃຫ້ຄົນທຸກຊາດເປັນລູກສິດ ໃຫ້ເຂົາຮັບບັບຕິດສະມາ ໃນພຣະນາມແຫ່ງພຣະບິດາ ພຣະບຸດ ແລະ ພຣະວິນຍານບໍລິສຸດເຈົ້າ ສັ່ງສອນພວກເຂົາໃຫ້ຖືຮັກສາທຸກສິ່ງທີ່ເຮົາໄດ້ສັ່ງພວກເຈົ້າໄວ້ແລ້ວນັ້ນ (ມັດທາຍ 28:18-20)” ຄຳເວົ້າຂອງພຣະເຢຊູກໍ່ສະແດງໃຫ້ພວກເຮົາເຫັນວ່າ ພຣະອົງຊົງຕ້ອງການໃຫ້ປະຊາຊົນຂອງພຣະອົງນັ້ນ ຊ່ອຍເຫຼືອເບິ່ງແຍງຄົນທີ່ທຸກຍາກຂາດເຂີນ. ພຣະເຢຊູຊົງຕ້ອງການໃຫ້ພວກເຮົາດູແລຄົນທີ່ກຳລັງເຈັບປວດ. ພຣະອົງຊົງຕ້ອງການໃຫ້ພວກເຮົາເບິ່ງແຍງຄົນທີ່ເຈັບປ່ວຍ. ຄຳສັ່ງທີ່ພຣະເຢຊູມອບໃຫ້ກັບສາວົກຂອງພຣະອົງນັ້ນກໍບໍ່ແມ່ນສິ່ງແປກໃໝ່. ພຣະອົງບໍ່ໄດ້ຊົງມອບວຽກໃໝ່ອັນໃດໃຫ້ກັບເຂົາ. ພຣະອົງຊົງຕ້ອງການໃຫ້ພວກເຂົາສືບຕໍ່ວຽກງານທີ່ພຣະອົງໄດ້ກະທຳເທິງໂລກນີ້. ພວກເຮົາສາມາດເບິ່ງຜູ້ຕິດຕາມຂອງພຣະເຢຊູເຮັດວຽກງານນີ້ໃນຄຣິສຕະຈັກສະໄໝພຣະຄຳພີໃໝ່.