---
title: ຢາໂກໂບ
date: 29/08/2019
---

ຜູ້ຂຽນພຣະທຳຢາໂກໂບຕ້ອງການໃຫ້ຜູ້ອ່ານທີ່ເປັນຄຣິສຕຽນຂອງເພິ່ນນັ້ນ “ຢ່າຫຼອກລວງຕົນເອງ ໂດຍພຽງແຕ່ຟັງພຣະທຳຂອງພຣະເຈົ້າເທົ່ານັ້ນ, ແຕ່ຈົ່ງປະຕິບັດຕາມພຣະທຳນັ້ນຢ່າງແທ້ຈິງ” (ຢາໂກໂບ 1:22). ນອກຈາກນັ້ນ ຢາໂກໂບຍັງໄດ້ກ່າວກ່ຽວກັບສາດສະໜາອັນດຽວທີ່ພຣະເຈົ້າຊົງຍອມຮັບ. ພຣະເຈົ້າຕ້ອງການ ໃຫ້ພວກເຮົາດູແລຄົນທີ່ຂາດເຂີນແລະຮັກສາຈິດໃຈຂອງເຮົາໃຫ້ສະອາດ (ອ່ານ ຢາໂກໂບ 1:27).

`ອ່ານ ຢາໂກໂບ 2:1-9 ແລະ ຢາໂກໂບ 5:1-5. ຢາໂກໂບນັ້ນຄິດແລະຮູ້ສຶກແນວໃດກ່ຽວກັບຄົນຮັ່ງມີ? ພວກເຮົາຄວນຄິດແນວໃດກ່ຽວກັບຄົນຮັ່ງມີ ແລະກ່ຽວກັບຄົນຍາກຈົນໃນຄຣິສຕະຈັກຂອງເຮົາ? ຢາໂກໂບບອກວ່າ ພວກເຮົາຄວນເຮັດສິ່ງໃດສຳລັບພວກເຂົາ?`

ຢາໂກໂບບອກວ່າ ມັນບໍ່ພຽງພໍທີ່ຈະຂໍພຣະເຈົ້າອວຍພອນຄົນທີ່ບໍ່ມີອາຫານ ຫຼື ເສື້ອຜ້ານຸ່ງຫົ່ມ. ພວກທ່ານຕ້ອງໃຫ້ເສື້ອຜ້າແລະອາຫານໃຫ້ແກ່ພວກເຂົາກ່ອນ. ພວກເຮົາຈະຕ້ອງສະແດງໃຫ້ພວກເຂົາເຫັນວ່າ ພວກເຮົານັ້ນຫ່ວງໃຍເຂົາໂດຍການໃຫ້ຄວາມຊ່ອຍເຫຼືອໃນສິ່ງທີ່ຈຳເປັນ. ແລ້ວພວກເຂົາກໍຈະເຊື່ອພວກເຮົາ ເມື່ອພວກເຮົາບອກພວກເຂົາກ່ຽວກັບຄວາມຮັກຂອງພຣະເຈົ້າ (ອ່ານຢາໂກໂບ 2:14-16). ຢາໂກໂບ ໄດ້ກ່າວວ່າມັນເປັນເລື່ອງທີ່ ສຳຄັນທີ່ຄວາມເຊື່ອຂອງເຮົາຈະເປັນຫຼາຍກວ່າຄຳເວົ້າ. ຄວາມເຊື່ອຂອງເຮົາກໍສົມບູນໄດ້ໂດຍການດີຫຼື ສິ່ງຕ່າງໆທີ່ພວກເຮົາໄດ້ເຮັດຕໍ່ຄົນອື່ນ. ນອກຈາກນັ້ນ ພຣະເຢຊູໄດ້ອະທິບາຍວ່າ ການຮັກເພື່ອນບ້ານນັ້ນແມ່ນ ໝາຍຄວາມວ່າແນວໃດ. ພວກເຮົາຈະຕ້ອງສະແດງຄວາມຮັກນີ້ໂດຍການຮັບໃຊ້ຄົນອື່ນໆ. ພວກເຮົາບໍ່ໄດ້ຊ່ອຍຄົນອື່ນເພື່ອທີ່ຈະໄດ້ຮັບຄວາມຮັກຂອງພຣະເຈົ້າ ຫຼື ເພື່ອທີ່ຈະລອດພົ້ນ. ພວກເຮົາຊ່ອຍຄົນອື່ນເພາະວ່າ ພຣະເຈົ້າໄດ້ຊ່ອຍເຮົາໃຫ້ພົ້ນແລ້ວ. ແລ້ວຊີວິດຂອງເຮົາກໍຈະສະແດງອອກເຖິງຄວາມຈິງນີ້ໃນທຸກໆສິ່ງທີ່ພວກເຮົາເຮັດ.