---
title: ໄມ້ກາງແຂນຂອງພຣະເຢຊູ
date: 15/08/2019
---

`ອ່ານເອຊາຢາ 53:3-6. ຂໍ້ພຣະຄຳພີເຫຼົ່ານີ້ບອກສິ່ງໃດພວກເຮົາກ່ຽວກັບສິ່ງທີ່ໄດ້ເກີດຂຶ້ນກັບພຣະເຢຊູ? ພຣະເຢຊູເປັນຜູ້ບໍລິສຸດ. ແຕ່ພຣະອົງກໍຊົງສິ້ນພຣະຊົນ (ຕາຍ) ສໍາລັບຄົນທີ່ມີຄວາມຜິດ. ແນວຄິດນີ້ຊ່ອຍໃຫ້ພວກເຮົາເຂົ້າໃຈສິ່ງທີ່ພຣະອົງໄດ້ເຮັດເພື່ອພວກເຮົາຢູ່ເທິງໄມ້ກາງແຂນແນວໃດ?`

ໂດຍຜ່ານພຣະເຢຊູ ພຣະເຈົ້າຊົງຮັບຮູ້ຄວາມຮູ້ສຶກຂອງຄົນທີ່ຖືກຂົ່ມເຫັງໂດຍຄົນຊົ່ວຮ້າຍທີ່ຂາດຄວາມຍຸດຕິທຳ. ຄົນທັງຫຼາຍກໍ່ຮູ້ສຶກບໍ່ພໍໃຈກ່ຽວກັບແນວຄິດທີ່ຄົນບໍລິສຸດຄົນໜຶ່ງຈະຖືກຂ້າ. ແຕ່ພວກເຮົາຄວນຮູ້ສຶກແບບໃດເມື່ອພວກເຮົາຄິດເຖິງສິ່ງທີ່ເກີດຂຶ້ນກັບພຣະເຢຊູ? ພຣະເຢຊູຊົງຕາຍເພື່ອທີ່ຈະເຮັດໃຫ້ພວກເຮົາກັບເປັນອັນໜຶ່ງອັນດຽວກັນກັບພຣະເຈົ້າອີກເທື່ອໜຶ່ງ. ຄວາມຕາຍຂອງພຣະເຢຊູກໍ່ຊ່ອຍໃຫ້ພຣະເຈົ້າໄດ້ເຂົ້າຮ່ວມກັບພວກເຮົາໃນຄວາມອ່ອນແອຂອງເຮົາ. ນັ້ນເປັນເຫດຜົນທີ່ພຣະເຈົ້າສາມາດເຂົ້າໃຈຄວາມອ່ອນແອຂອງເຮົາແລະສາມາດຊ່ອຍພວກເຮົາໄດ້. ດັ່ງນັ້ນ ພວກເຮົາບໍ່ສາມາດທີ່ຈະສົງໄສຄວາມເຫັນອົກເຫັນໃຈ, ຄວາມຮັກ ແລະ ຄວາມເມດຕາທີ່ພຣະອົງມີຕໍ່ພວກເຮົາ. “ເພາະວ່າພວກເຮົາບໍ່ໄດ້ມີມະຫາປະໂລຫິດທີ່ບໍ່ສາມາດຈະເຫັນໃຈໃນຄວາມອ່ອນແອຂອງພວກເຮົາ ແຕ່ມີຕົນໜຶ່ງທີ່ຊົງຖືກທົດລອງເໝືອນຢ່າງເຮົາໃນທຸກປະການ ເຖິງປານນັ້ນ ພຣະອົງກໍ່ຍັງບໍ່ມີບາບ.” (ເຮັບເລີ 4:15) ຊ່າງອັດສະຈັນແທ້! ເບິ່ງແມວ່າ ພຣະເຢຊູຊົງເຮັດທຸກສິ່ງທຸກຢ່າງເພື່ອເຮົາຫຼາຍຊ່ຳໃດ! ພຣະອົງຊົງສະແດງໃຫ້ພວກເຮົາເຫັນວ່າພຣະເຈົ້າຊົງຮັກພວກເຮົາຫຼາຍຊ່ຳໃດຢ່າງແທ້ຈິງ.