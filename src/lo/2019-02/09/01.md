---
title:  ຊ່ວງເວລາແຫ່ງການສູນເສຍ
date:   25/05/2019
---

### ອ່ານສໍາລັບອາທິດນີ້
ມາລະໂກ 5:22-24 ; 1ເປໂຕ 5:6,7 ; ປະຖົມມະການ 87:17-28 ; ລູກາ 16:13 ; 1ໂກລິນໂທ 15:26.

> <p>ຂໍ້ຄວນຈໍາ</p>
> “ທີ່ຈິງເຮົາຖືວ່າສິ່ງສາລະພັດເປັນຂອງໄຮ້ປະໂຫຍດເພາະເຫັນແກ່ສິ່ງທີ່ມີຄຸນຄ່າຫຼາຍເຫຼືອລົ້ນກວ່ານັ້ນອີກ ຄືການຮູ້ເຖິງພຣະເຢຊູຄຣິດອົງພຣະຜູ້ເປັນເຈົ້າຂອງເຮົາ ເພາະເຫດພຣະອົງນັ້ນເຮົາຈຶ່ງໄດ້ຍອມສະຫຼະສິ່ງສາລະພັດ ແລະຖືວ່າສິ່ງເຫຼົ່ານັ້ນເປັນເໝືອນຂີ້ເຫຍື້ອເພື່ອຈະໄດ້ອົງພຣະຄຣິດມາເປັນປະໂຫຍດແກ່ເຮົາ.” (ຟີລິບປອຍ 3:8).

ຫຼັງຈາກການເຮັດບາບຄັ້ງທໍາອິດ ອາດາມແລະເອວາກໍໄດ້ເຫັນຄວາມຕາຍເປັນເທື່ອທໍາອິດ. ພວກເຂົາໄດ້ເຫັນດອກໄມ້ທີ່ຫ່ຽວແຫ້ງຕາຍໄປ. ຈາກນັ້ນພຣະເຈົ້າກໍໄດ້ຂ້າສັດ. ພຣະອົງຊົງໃຊ້ໜັງຂອງມັນເຮັດເສື້ອຜ້າໃຫ້ອາດາມ ແລະເອວາ. ພຣະເຈົ້າໄດ້ບອກວ່າ ອາດາມແລະເອວານັ້ນບໍ່ມີສິດກິນໝາກໄມ້ຈາກຕົ້ນໄມ້ແຫ່ງຊີວິດອີກຕໍ່ໄປ. ອາດາມແລະເອວາໄດ້ສູນເສຍສວນອັນບໍລິບູນຂອງເຂົາ. ຫຼາຍປີຜ່ານໄປ ພວກເຂົາໄດ້ສູນເສຍລູກຊາຍຂອງເຂົາທີ່ຊື່ວ່າ: ອາເບນ. ກາອິນ ຜູ້ເປັນລູກຊາຍກົກກໍໄດ້ຂ້ານ້ອງຂອງຕົນ. ອາດາມແລະເອວາກໍມີຄວາມໂສກເສົ້າຢ່າງຫຼວງຫຼາຍ. ແລ້ວໃນທີ່ສຸດ ຫຼັງຈາກການດໍາລົງຊີວິດຢູ່ຢ່າງຍາວນານແລ້ວ ໜຶ່ງໃນສອງຄົນກໍໄດ້ເສຍຊີວິດລົງ. ອາດາມໄດ້ເສຍຊີວິດກ່ອນບໍ? ຫຼື ແມ່ນນາງເອວາ? ພຣະຄໍາພີບໍ່ໄດ້ລະບຸໄວ້. ແຕ່ໜຶ່ງໃນສອງຄົນນີ້ໄດ້ຢູ່ໂດຍລໍາພັງໃນບັ້ນປາຍຂອງຊີວິດ. ເຮົາເຫັນການສູນເສຍຢ່າງຫຼວງຫຼາຍເຫຼົ່ານີ້ ຍ້ອນການເລືອກຜິດພຽງເທື່ອດຽວ! ໃນອາທິດນີ້ ພວກເຮົາຈະສືບຕໍ່ເບິີ່ງເລື່ອງຊີວິດຄອບຄົວ. ພວກເຮົາຈະມາເບິ່ງຊ່ວງເວລາຂອງການສູນເສຍຕ່າງໆໃນຄອບຄົວ.