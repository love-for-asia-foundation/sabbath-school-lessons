---
title:  ໂຢຮັນໄດ້ປ່ຽນຈິດໃຈຂອງຄົນທັງຫຼາຍຢູ່ແມ່ນ້ຳຈໍແດນ
date:   26/06/2019
---

`ໃຫ້ທ່ານເບິ່ງຂ່າວສານຂອງໂຢຮັນໃນມັດທາຍ 3:2,8; ມັດທາຍ 14:4; ມາຣະໂກ 1:4; ລູກາ 3:3,8,9,11,13,14. ຂ່າວສານຂອງໂຢຮັນນັ້ນກ່ຽວກັບອັນໃດ? ເພິ່ນໄດ້ “ປ່ຽນແປງຈິດໃຈ” ຂອງຄົນທັງຫຼາຍໃຫ້ກັບມາຫາພຣະເຈົ້າ ແລະ ກັບມາຫາເຊິ່ງກັນແລະກັນໄດ້ແນວໃດ?`

ໂຢຮັນໄດ້ຕຽມຈິດໃຈຂອງປະຊາຊົນໃຫ້ພ້ອມສຳລັບພຣະເຢຊູ. ໂຢຮັນບອກປະຊາຊົນວ່າ ຄວາມບາບນັ້ນເປັນສິ່ງທີ່ຜິດ. ລາວບອກໃຫ້ພວກເຂົາຫັນໜີຈາກຄວາມບາບ ແລ້ວກັບມາຫາພຣະເຈົ້າ. ວຽກງານຂອງໂຢຮັນກໍສະແດງໃຫ້ພວກເຮົາເຫັນວ່າ ພວກເຮົາຈຳເປັນຕ້ອງເຫັນຄວາມບາບຂອງເຮົາ. ຈາກນັ້ນ ພວກເຮົາກໍຈະເຫັນວ່າ ພວກເຮົາຈຳເປັນຕ້ອງມີພຣະຜູ້ຊ່ວຍຫຼາຍຊ່ຳໃດ. ຂ່າວສານຂອງໂຢຮັນກໍເຮັດໃຫ້ຄົນກັບມາຫາພຣະເຈົ້າຜູ້ບໍລິສຸດ. ມັນສະແດງໃຫ້ພວກເຂົາເຫັນຄວາມຜິດຂອງເຂົາ ແລະຄວາມຕ້ອງການທີ່ຈະເພິ່ງພາຄວາມເມດຕາ ແລະການໃຫ້ອະໄພຂອງພຣະເຈົ້າ. ພວກເຮົາຈະຕ້ອງກ່າວວ່າ ພວກເຮົາເສຍໃຈສຳລັບຄວາມບາບຂອງເຮົາ. ພວກເຮົາຈະຕ້ອງນຳເອົາຄວາມຍິ່ງຜະຫຍອງທັງໝົດອອກຈາກຈິດໃຈ. ແລ້ວພວກເຮົາຈະຕ້ອງເບິ່ງໄປທີ່ພຣະເຈົ້າເພື່ອຮັບການຊ່ວຍເຫຼືອຈາກພຣະອົງ ເພື່ອທີ່ຈະປ່ຽນແປງນິໄສແລະການກະທຳຂອງເຮົາ. ໂຢຮັນສະແດງໃຫ້ປະຊາຊົນເຫັນວ່າ ຄວາມເຊື່ອວ່າອັບຣາຮາມເປັນບິດາຂອງເຂົານັ້ນກໍໍບໍ່ພໍທີ່ຈະຊ່ວຍເຂົາໃຫ້ພົ້ນ ພວກເຂົາຕ້ອງການຫຼາຍກວ່ານັ້ນ. ພວກເຂົາຈຳເປັນຕ້ອງມີຄວາມເຊື່ອທີ່ອັບຣາຮາມນັ້ນມີ.

`ຂ່າວສານຂອງໂຢຮັນບັບຕິດໄດ້ຊ່ວຍໃຫ້ປະຊາຊົນພ້ອມທີ່ຈະພົບກັບພຣະເຢຊູແນວໃດ? ອ່ານໂຢຮັນ 1:35-37 ແລະໂຢຮັນ 3:27-30 ສຳລັບຄຳຕອບ.`

ພຣະເຈົ້າໄດ້ສຳແດງໃຫ້ໂຢຮັນເຫັນວ່າ ພຣະເຢຊູນັ້ນຊົງເປັນລູກແກະຂອງພຣະເຈົ້າ. ໂຢຮັນບອກປະຊາຊົນວ່າ ພຣະເຢຊູຊົງເປັນລູກແກະ (ໂຢຮັນ 1:29,36). ຊື່ນີ້ ລູກແກະຂອງພຣະເຈົ້ານັ້ນ ກໍໄດ້ຊ່ວຍນຳປະຊາຊົນກັບມາຫາພຣະຜູ້ເປັນເຈົ້າ.