---
title:  ຢູ່ຮ່ວມກັນອີກເທື່ອໜຶ່ງ
date:   24/06/2019
---

`ເອລີຢາໄດ້ເຮັດສິ່ງໃດເພື່ອນຳປະຊາຊົນຂອງພຣະເຈົ້າກັບມາຫາພຣະອົງ? ເພິ່ນໄດ້ນຳຊີວິດໃໝ່ມາສູ່ຄອບຄົວແບບໃດ? ອ່ານ 1ກະສັດ 16:29-17:24 ສຳລັບຄຳຕອບ. ປຽບທຽບລູກາ 4:25,26.`

ເອລີຢາບອກກະສັດອາຮັບວ່າ ຈະບໍ່ມີຝົນຕົກໃສ່ດິນແດນຂອງເພິ່ນ. ກະສັດໂກດຮ້າຍເອລີຢາຢ່າງຫຼາຍ ແລະກໍຕ້ອງການເອົາຊີວິດຂອງເອລີຢາ. ແຕ່ພຣະເຈົ້າໄດ້ຊົງປົກປ້ອງເອລີຢາ. ພຣະອົງໄດ້ສົ່ງເອລີຢາໄປເຮືອນຂອງຍິງແມ່ໝ້າຍຜູ້ທີ່ອາໄສຢູ່ໃນເມືອງຊາຣີຟັດ. ເມືອງຊາຣີຟັດຢູ່ໃນດິນແດນຂອງຊີໂດນໃກ້ກັບບ້ານເກີດຂອງເຢເຊເບວ. ເອລີຢາໄດ້ໃຫ້ການທົດສອບທີ່ຍາກຫຼາຍໃຫ້ແກ່ຍິງແມ່ໝ້າຍຄົນນັ້ນ. ເອລີຢາບອກໃຫ້ລາວໃຊ້ຟືນ, ນ້ຳມັນແລະແປ້ງທີ່ເຫຼືອອັນເລັກນ້ອຍຂອງລາວເຮັດອາຫານໃຫ້ເອລີຢາກິນ. ຍິງໝ້າຍຄົນນີ້ເລືອກທີ່ຈະໄວ້ວາງໃຈໃນພຣະເຈົ້າ. ຄວາມເຊື່ອຂອງລາວກໍກາຍເປັນເລື່ອງທີ່ມີອຳນາດອັນຍິ່ງໃຫຍ່. ຕໍ່ມາພຣະເຢຊູ ພຣະອົງເອງກໍໄດ້ຍ້ອງຍໍຄວາມເຊື່ອຂອງຍິງຄົນນີ້ (ລູກາ 4:26). ພຣະເຈົ້າໄດ້ຊົງອວຍພອນນ້ຳມັນ ແລະແປ້ງຂອງຍິງໝ້າຍບໍ່ໃຫ້ໝົດໄປເປັນເວລາຫຼາຍມື້. ຍິງໝ້າຍຄົນນີ້ຈຶ່ງເລີ່ມຮຽນຮູ້ວ່າ ເຢໂຮວາ ແມ່ນພຣະເຈົ້າແຫ່ງຄວາມຮັກ. ຫຼັງຈາກນັ້ນ ເລື່ອງອັນເລວຮ້າຍກໍເກີດຂຶ້ນ. ລູກຊາຍຂອງຍິງໝ້າຍຄົນນີ້ກໍເສຍຊີວິດ. ສາດສະ ໜາອັນຈອມປອມໃນເວລານັ້ນກໍສອນວ່າ ພຣະເຈົ້າລົງໂທດຄົນສຳລັບບາບໃນອະດີດຂອງເຂົາໂດຍການເອົາຊີວິດຂອງລູກຂອງເຂົາ. ດັ່ງນັ້ນ ຍິງໝ້າຍຄົນນີ້ຈຶ່ງເຊື່ອວ່າ ພຣະເຈົ້າໄດ້ປ່ອຍໃຫ້ລູກຊາຍຂອງລາວຕາຍເພື່ອທີ່ຈະລົງໂທດລາວສຳລັບບາບໃນອະດີດຂອງລາວ.

`ເອລີຢາໄດ້ປຸກລູກຊາຍຂອງຍິງແມ່ໝ້າຍຈາກຄວາມຕາຍ. ການອັນສະຈັນນີ້ໄດ້ປ່ຽນປະສົບການຄວາມເຊື່ອຂອງຍິງແມ່ໝ້າຍນີ້ກັບພຣະເຈົ້າແນວໃດ? ອ່ານ 1 ກະສັດ 17:27 ສຳລັບຄຳຕອບ. ພວກເຮົາສາມາດຮຽນຮູ້ສິ່ງໃດຈາກຄຳເວົ້າຂອງຍິງໝ້າຍທີ່ກ່າວກັບຜູ້ປະກາດເອລີຢາ?`