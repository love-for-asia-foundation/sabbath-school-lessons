---
title:  ຄວາມປາຖະໜາອັນແຮງກ້າສໍາລັບການມີລູກ
date:   19/05/2019
---

`ອ່ານປະຖົມມະການ 18:11, ປະຖົມມະການ 30:1, 1 ຊາມູເອນ 1:1-8 ; ແລະ ລູກາ 1:7. ແມ່ນຫຍັງທີ່ຄືກັນກ່ຽວກັບປະຊາຊົນທັງໝົດໃນຂໍ້ພຣະຄໍາພີເຫຼົ່ານີ້? ພຣະເຈົ້າໄດ້ຕອບຄໍາອະທິຖານຂອງພວກເຂົາແນວໃດ?`

ລູກກໍຄືພຣະພອນຢ່າງໜຶ່ງ. ແຕ່ພຣະເຈົ້າກໍບໍ່ໄດ້ອວຍພອນໃຫ້ຜົວເມຍທຸກໆຄູ່ໄດ້ມີລູກ. ຫຼາຍຄົນກໍອະທິຖານຢາກສ້າງຄອບຄົວແລະພຣະເຈົ້າກໍປະທານລູກໃຫ້ກັບພວກເຂົາ. ບາງເທື່ອລູກກໍເປັນຄືກັບສິ່ງມະຫັດສະຈັນ ຫຼືການອັດສະຈັນຢ່າງ  ໜຶ່ງ. ໃຫ້ເຮົາເບິ່ງນາງຊາຣາເບິ່ງ. ຫຼາຍຄົນກໍໄດ້ອະທິຖານຂໍລູກແຕ່ພຣະເຈົ້າກໍບໍ່ໄດ້ປະທານໃຫ້ແກ່ເຂົາ ແລະຄົນເຫຼົ່ານັ້ນກໍຄົງຮູ້ສຶກເຈັບປວດຢ່າງຫຼວງຫຼາຍເມື່ອເຫັນໝູ່ເພື່ອນຄົນອື່ນມີລູກ. ບາງຄົນອາດຖາມເຂົາວ່າ: “ພວກເຈົ້າມີລູກຈັກຄົນແລ້ວ?” ຄໍາຖາມນີ້ກໍມີແຕ່ເຮັດໃຫ້ແຜໃນໃຈເລິກຂຶ້ນກວ່າເກົ່າ.

ທ່ານຈະຕ້ອງເຂົ້າໃຈວ່າ: ພຣະເຈົ້າຊົງເຂົ້າໃຈຄວາມໂສກເສົ້າຂອງທ່ານ. ນັກຂຽນບົດເພງສັນລະເສີນທ່ານໜື່ງບອກວ່າ: “ພຣະອົງນັບການທຽວໄປທຽວມາຂອງຂ້ານ້ອຍ ເກັບນໍ້າຕາຂອງຂ້ານ້ອຍໃສ່ຂວດແກ້ວຂອງພຣະອົງໄວ້ນໍ້າຕານັ້ນຢູ່ໃນບັນຊີຂອງພຣະອົງຫຼືພຣະເຈົ້າຂ້າ” (ເພງສັນລະເສີນ 56:8).ຫຼາຍເທື່ອທີ່ພວກເຮົາອະທິຖານນັ້ນ ເບິ່ງຄືວ່າພຣະເຈົ້ານັ້ນຊົງມິດງຽບຢູ່. ແຕ່ພວກຈະເຮົາຕ້ອງຈື່ວ່າ: “ພໍ່ເມດຕາກະລຸນາຕໍ່ລູກຫຼາຍເທົ່າໃດ ພຣະຜູ້ເປັນເຈົ້າກໍຊົງເມດຕາກະລຸນາຜູ້ທີ່ຢໍາເກງພຣະອົງຫຼາຍເທົ່ານັ້ນ” (ເພງສັນລະເສີນ 103:13). 

ທ່ານຈະໄດ້ພົບກັບຫລາຍຄົນທີ່ແຕກຕ່າງກັນໃນຊີວິດ. ຫຼາຍຄົນໃນນັ້ນກໍອາດຈະເລືອກທີ່ຈະມີລູກແລະບາງຄົນກໍອາດເລືອກທີ່ຈະບໍ່ມີລູກ. ພວກເຮົາອາດຈະບໍ່ຮູ້ເຫດຜົນສໍາລັບການຕັດສິນໃຈເຫຼົ່ານີ້ ແຕ່ພວກເຮົາກໍສາມາດແນ່ໃຈໄດ້ເລື່ອງໜຶ່ງ. ສິ່ງນັ້ນກໍຄືພວກເຮົາທັງຫຼາຍກໍເປັນບຸດຂອງພຣະເຈົ້າ. ຄວາມຮັກຂອງພຣະເຈົ້າທີ່ມີສໍາລັບລູກຂອງພຣະອົງນັ້ນກໍ່ບໍ່ມີວັນເສື່ອມສະຫຼາຍໄປ.