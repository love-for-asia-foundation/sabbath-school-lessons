---
title:  ພໍ່ແມ່ ແລະ ລູກ
date:   18/05/2019
---

### ອ່ານສໍາລັບອາທິດນີ້
ປະຖົມມະການ 18:11; ເຢເລນີຢາ 31:25; ເພງສັນລະເສີນ ບົດທີ 127; ປະຖົມມະການ 18:18,19; ສຸພາສິດ 22:6.

> <p>ຂໍ້ຄວນຈໍາ</p>
> “ເດັກນ້ອຍທັງຫຼາຍເປັນພຣະພອນອັນແທ້ຈິງທີ່ພຣະຜູ້ເປັນເຈົ້າຊົງປະທານໃຫ້” (ເພງສັນລະເສີນ 127:3).

ເດັກນ້ອຍທຸກຄົນທີ່ເກີດມາກໍເປັນສິ່ງທີ່ໜ້າອັດສະຈັນ. ເປັນຄວາມຈິງທີ່ວ່າເດັກນ້ອຍເກີດໃໝ່ຕະຫຼອດເວລາ. ດັ່ງນັ້ນ, ບາງຄັ້ງມັນຈຶ່ງເປັນເລື່ອງງ່າຍທີ່ຈະລືມວ່າເດັກນ້ອຍແຕ່ລະຄົນນັ້ນເປັນຂອງປະທານມາຈາກພຣະເຈົ້າ. ແຕ່ແນວຄິດຕໍ່ໄປນີ້ອາດຈະຊ່ວຍໃຫ້ເຮົາເຂົ້າໃຈໄດ້. ໃຫ້ລອງຄິດພາບວ່ານາງເອວາກໍາລັງອູ້ມເອົາກາອິນໄວ້ໃນອ້ອມແຂນຂອງລາວ. ທ່ານຄິດວ່າລາວໄດ້ຮູ້ສຶກແນວໃດເມື່ອລາວໄດ້ອູ້ມລູກນ້ອຍຂອງລາວໃນເທື່ອທໍາອິດ? ແລ້ວນາງຊາຣາເດ? ນາງມີລູກຕອນອາຍຸ90ປີແລ້ວ! ທ່ານຄິດວ່າລາວຈະຮູ້ສຶກແນວໃດເມື່ອລາວໄດ້ຫຼຽວເບິ່ງໜ້າຂອງລູກຊາຍຂອງລາວຄືອີຊາກເປັນເທື່ອທໍາອິດ? ຊື່ອີຊາກນັ້ນກໍມີຄວາມໝາຍວ່າ: ການຫົວເລະ. ນາງຊາຣາກໍຄົງຈະຫົວເລາະດ້ວຍຄວາມຍິນດີທຸກເທື່ອທີ່ນາງເອີ້ນຊື່ຂອງອີຊາກ! ນາງຮັນນາກໍ່ໄດ້ອາທິຖານເພື່ອໃຫ້ໄດ້ລູກຊາຍເປັນເວລາດົນ. ແລ້ວພຣະເຈົ້າກໍໄດ້ປະທານຊາມູເອນໃຫ້ແກ່ລາວ. (1 ຊາມູເອນ 1:27) ແລະກໍນາງມາລີອາເອງກໍໄດ້ເປັນແມ່ຄົນຕັ້ງແຕ່ອາຍຸຍັງນ້ອຍ. ລາວກໍຄົງຮູ້ສຶກເຖິງຄວາມຮັກອັນເລິກເຊິ່ງເມື່ອລາວໄດ້ອູ້ມລູກຊາຍຂອງລາວໃນອ້ອມແຂນຂອງຕົນເອງ. 

ບໍ່ແມ່ນທຸກຄົນທີ່ໄດ້ກາຍເປັນແມ່ຄົນແລະພໍ່ຄົນ. ແຕ່ຫຼາຍໆຄົນກໍໄດ້ເປັນ. ໃນອາທິດນີ້ ພວກເຮົາຈະມາເບິ່ງປະສົບການຂອງຜູ້ເປັນພໍ່ແມ່. ມັນລວມເຖິງຄວາມຊື່ນຊົມຍິນດີຂອງເຂົາ ຄວາມຮູ້ສຶກຢ້ານແລະບັນຫາຕ່າງໆທີ່ພິເສດທີ່ພວກເຂົາປະສົບໃນຂະນະທີ່ກໍາລັງລ້ຽງລູກໃຫ້ເຕີບໂຕຂຶ້ນສໍາລັບພຣະເຈົ້າ.