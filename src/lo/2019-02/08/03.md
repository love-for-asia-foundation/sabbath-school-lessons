---
title:  ແມ່ລ້ຽງດ່ຽວ ຫຼື ພໍ່ລ້ຽງດ່ຽວ
date:   20/05/2019
---

ພວກເຮົາມັກຈະຄິດວ່າ: ຜູ້ປົກຄອງທີ່ລ້ຽງລູກຄົນດຽວນີ້ອາດຈະຍັງບໍ່ທັນໄດ້ແຕ່ງງານເມື່ອພວກເຂົາມີລູກ. ແຕ່ນັ້ນກໍບໍ່ເປັນຄວາມຈິງສະເໝີໄປ. ໃຫ້ທ່ານເບິ່ງຕົວຢ່າງຂອງນາງຮັກກາຍ. ລາວຖືກບັງຄັບໃຫ້ມີລູກກັບອັບບຣາຮາມແລະຕໍ່ມາກໍຖືກບັງຄັບໃຫ້ໜີກັບລູກຂອງນາງ (ປະຖົມມະການ 16:3,4; ປະຖົມມະການ 21:17). ເລື່ອງຂອງເອລີຢາເດ? ພຣະເຈົ້າໄດ້ສົ່ງເອລິຢາໄປໝູ່ບ້ານແຫ່ງໜຶ່ງທີ່ມີຊື່ວ່າ ເຊເຣຟັດ. ຢູ່ທີ່ນັ້ນເອລີຢາໄດ້ຊ່ວຍຜູ້ຍິງຄົນໜຶ່ງທີ່ເປັນແມ່ລ້ຽງລູກຄົນດຽວ. ນາງເປັນແມ່ໝ້າຍ ແລະ ກໍມີເລື່ອງຂອງໂຢເຊບ. ໂຢເຊບເອງກໍຍອມເປັນພໍ່ລ້ຽງຂອງພຣະເຢຊູ. ແຕ່ຕໍ່ມາໂຢເຊບໄດ້ເສຍຊີວິດ ນາງມາລີອາເມຍຂອງລາວຈຶ່ງກາຍເປັນໝ້າຍແລະກາຍເປັນແມ່ລ້ຽງດ່ຽວເຊັ່ນກັນ.

`ໃຫ້ທ່ານເບິ່ງຄໍາສັນຍາຕ່າງໆໃນເຢເລມີຢາ 31:25, ມັດທາຍ 11:28, ເຢເລມີຢາ 29:11, ເຢເລມີຢາ 32:27 ; ສຸພາສິດ 3:5,6, ແລະ ເອເຊຢາ 43:1,2. ຄໍາສັນຍາເຫຼົ່ານີ້ໃຫ້ຄວາມຫວັງອັນໃດແກ່ພໍ່ແມ່ຜູ້ລ້ຽງດ່ຽວ? ແລະພວກມັນໃຫ້ຄວາມຫວັງອັນໃດແກ່ພວກເຮົາທີ່ເຫລືອເຊັ່ນກັນ?`

ມັນເປັນໜ້າທີ່ຂອງເຮົາໃນຖານະທີ່ເປັນຄຣິສຕະຈັກທີ່ຈະຊ່ວຍພໍ່ແມ່ທີ່ລ້ຽງດ່ຽວ. ໃຫ້ເຮົາອ່ານຢາໂກໂບ 1:27. ຢາໂກໂບໄດ້ເວົ້າກ່ຽວກັບເດັກນ້ອຍກໍາພ້າແລະແມ່ ໝ້າຍ. ພວກເຮົາສາມາດຊ່ວຍພໍ່ ຫຼື ແມ່ລ້ຽງດ່ຽວນີ້ໄດ້ໃນຫຼາຍທາງ. ເງິນບໍ່ແມ່ນສິ່ງດຽວທີ່ເຮົາສາມາດໃຊ້ເພື່ອຊ່ວຍເຫຼືອໄດ້. ພໍ່ແມ່ລ້ຽງດ່ຽວຫຼາຍຄົນກໍຕ້ອງການເວລາທີ່ຈະຢູ່ຄົນດຽວພວກເຮົາອາດຈະສະເໜີຊ່ວຍເບິ່ງລູກຂອງພວກເຂົາແທນເປັນເວລາ 2-3 ຊົ່ວໂມງກໍໄດ້ເພື່ອວ່າພວກເຂົາຈະສາມາດເຮັດສິ່ງອື່ນໆໄດ້ ຫຼື ເພື່ອໃຫ້ເຂົາມີໂອກາດພັກຜ່ອນ, ອະທິຖານ ແລະ ອ່ານ.