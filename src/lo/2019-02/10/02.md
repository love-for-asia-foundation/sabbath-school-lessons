---
title:  ການຜິດຖຽງກັນ ແລະ ບໍ່ເຫັນດີນໍາກັນ
date:   02/06/2019
---

`ອ່ານມັດທາຍ 7:5 ແລະ ສຸພາສິດ 19:11. ຂໍ້ພຣະຄໍາພີເຫຼົ່ານີ້ສອນກົດສອງຢ່າງທີ່ສໍາຄັນອັນໃດໃຫ້ແກ່ເຮົາ? ກົດເຫຼົ່ານີ້ຊ່ອຍໃຫ້ພວກເຮົາບໍ່ຜິດຖຽງກັນກັບຄົນອື່ນແນວໃດ?`

ຢ່າໃຫ້ການຜິດຖຽງກັນນັ້ນແກ່ຍາວເປັນເວລາດົນ. ນີ້ເປັນສິ່ງທີ່ສາມາດຊ່ອຍທ່ານໄດ້. ນັ້ນກໍຄືການບອກອີກຄົນນຶ່ງວ່າທ່ານນັ້ນກໍາລັງບໍ່ພໍໃຈກັບບັນຫາເລື່ອງໃດ. ໃຫ້ທ່ານບອກຢ່າງຊັດເຈນ. ໃຫ້ກ່າວກ່ຽວກັບບັນຫາແລະບໍ່ໃຫ້ໃຊ້ຄໍາສັບທີ່ໃຈຮ້າຍແລະບໍ່ສຸພາບ. ນອກຈາກນັ້ນ ກໍບໍ່ໃຫ້ໃຊ້ເລື່ອງໃນອະດີດມາເວົ້າ. ໃຫ້ເລີ່ມຕົ້ນໂດຍການບອກໝູ່ຂອງທ່ານ, ໝູ່ຮ່ວມງານ, ລູກ, ຜົວ ຫຼື ເມຍຂອງທ່ານວ່າ ທ່ານເປັນຫ່ວງເຂົາຢ່າງຫຼວງຫຼາຍ. ຈາກນັ້ນໃຫ້ທ່ານເລີ່ມເວົ້າກ່ຽວກັບບັນຫາ. ໃຫ້ທ່ານລະວັງບໍ່ໃຫ້ໃຊ້ຄໍາວ່າ “ແຕ່”. ຄໍາວ່າ “ແຕ່” ສາມາດລຶບທຸກຢ່າງທີ່ດີທີ່ທ່ານຫາກໍກ່າວໄປ. ໃຫ້ທ່ານແບ່ງປັນຄວາມຮູ້ສຶກຂອງທ່ານ. ຫຼັງຈາກນັ້ນໃຫ້ທ່ານຟັງສິ່ງທີ່ອີກຝ່າຍໜຶ່ງຢາກບອກ. ໃຫ້ທ່ານໃຊ້ເວລາພິຈາລະນາຄໍາເວົ້າທີ່ລາວໄດ້ກ່າວ. ຫຼັງຈາກນັ້ນ ທ່ານກໍຈະພ້ອມທີ່ຈະແກ້ໄຂບັນຫາຮ່ວມກັນໃນທາງທີ່ດີທີ່ສຸດ (ຟີລິບປອຍ 2:4-5).

`ໃຫ້ທ່ານຄິດເຖິງເຫດການໜຶ່ງທີ່ທ່ານໄດ້ຜິດຖຽງກັບຄົນອື່ນໃນອະດີດທີ່ທ່ານຄິດວ່າມັນເປັນເລື່ອງທີ່ຕະຫຼົກ ຫຼື ບໍ່ມີເຫດຜົນ. ທ່ານໄດ້ຮຽນຮູ້ສິ່ງໃດຈາກປະສົບການນີ້? ມັນຊ່ອຍໃຫ້ທ່ານຮູ້ການປ້ອງກັນ ບໍ່ໃຫ້ເກີດເຫດການແບບນີ້ຂຶ້ນອີກແນວໃດ?`