---
title:  ການຜິດຖຽງກັນ, ການຮ້າຍດ່າ, ອໍານາດ ແລະ ການຄວບຄຸມ
date:   05/06/2019
---

`ທ່ານຮຽນຮູ້ກົດທີ່ສໍາຄັນອັນໃດໃນ 1ໂຢຮັນ 4:7,8 ແລະ ໂກໂລຊາຍ 3:19? ກົດເຫຼົ່ານີ້ສອນຫຍັງພວກເຮົາກ່ຽວກັບການມີຄວາມສໍາພັນແລະມິດຕະພາບທີ່ດີກັບຄົນອື່ນ?`

“ຝ່າຍຜົວກໍຈົ່ງຮັກແພງເມຍຂອງຕົນ ແລະ ຢ່າມີໃຈເຜັດຮ້ອນຕໍ່ນາງ.” (ໂກໂລຊາຍ 3:19) ທ່ານເຫັນຄໍາວ່າ “ເຜັດຮ້ອນ” ໃນນີ້ບໍ? ໃນພາສາກຣີກຄໍາວ່າ “ເຜັດຮ້ອນ” ນີ້ໝາຍເຖິງ “ການມີຄວາມໃຈຮ້າຍຢ່າງໜັກຕໍ່ອີກຄົນໜຶ່ງ.”	ນອກຈາກນັ້ນ ມັນຍັງໝາຍເຖິງ “ການເຮັດໃຫ້ອີກຄົນໜຶ່ງຮູ້ສຶກເຈັບປວດຕະຫຼອດເວລາ” ແລະ “ການສະແດງໃຫ້ອີກຄົນໜຶ່ງຮູ້ວ່າທ່ານກຽດຊັງເຂົາ.” ອາຈານເປົາໂລກ່າວໄວ້ຢ່າງຈະແຈ້ງວ່າ: ພວກເຮົາຈະຕ້ອງຮັກຜົວແລະເມຍຂອງຕົນເອງ. ພວກເຮົາຈະຕ້ອງບໍ່ທໍາຮ້າຍເຂົາດ້ວຍຄໍາເວົ້າ ແລະ ການກະທໍາຂອງເຮົາ. ການຂົ່ມເຫັງ ຫຼື ທາລຸນບໍ່ແມ່ນການປະພຶດທີ່ຖືກຕ້ອງສໍາລັບຄຣິສຕຽນ. ແຕ່ຄວາມຮັກນັ້ນແມ່ນການປະພຶດທີ່ຖືກຕ້ອງ. ອາຈານເປົາໂລບອກວ່າຄວາມຮັກນັ້ນອົດທົນດົນນານແລະມີຄວາມເມດຕາ. ຄວາມຮັກບໍ່ເຫິງສາ, ຄວາມຮັກບໍ່ອວດຕົວ. ຄວາມຮັກບໍ່ໄດ້ເຕັມໄປດ້ວຍຄວາມຍິ່ງຜະຫຍອງ. ຄວາມຮັກບໍ່ຫຍາບຄາຍ. ຄວາມຮັກບໍ່ນໍາເອົາຕົນເອງມາກ່ອນຄົນອື່ນ. ຄົນທີ່ມີຄວາມຮັກບໍ່ໃຈຮ້າຍງ່າຍ. ລາວບໍ່ຈົດຈໍາສິ່ງຜິດທີ່ຄົນອື່ນໄດ້ກະທໍາ. ຄົນທີ່ມີຄວາມຮັກນັ້ນບໍ່ຮູ້ສຶກດີໃຈເມື່ອສິ່ງທີ່ບໍ່ດີເກີດຂຶ້ນ. 

ໃນຊີວິດແຕ່ງງານທີ່ດີແລະສົມບູນນັ້ນ ທັງສອງຝ່າຍຈະຮູ້ສຶກປອດໄພແລະຮູ້ສຶກວ່າຕົນເອງໄດ້ຮັບການປົກປ້ອງ. ພວກເຂົາຈັດການກັບຄວາມໂກດຮ້າຍຂອງເຂົາດ້ວຍວິທີການທີ່ດີເຊັ່ນກັນ. ແຕ່ຫຼາຍເທື່ອຄົນທີ່ຖືກຕົບຕີ ຫຼື ຖືກຮ້ອງດ່າໃສ່ກໍຄິດວ່າພວກເຂົາໄດ້ເຮັດສິ່ງໃດສິ່ງໜຶ່ງຜິດເຮັດໃຫ້ໄດ້ຮັບໂທດເຫຼົ່ານີ້. ນັ້ນບໍ່ແມ່ນຄວາມຈິງ. ຄົນທີ່ທໍາຮ້າຍຄົນອື່ນກໍຕ້ອງການຄວບຄຸມຄົນທີ່ພວກເຂົາໄດ້ທໍາຮ້າຍນັ້ນ. ພວກເຂົານັ້ນສະຫຼາດໃນການເຮັດໃຫ້ທ່ານຮູ້ສຶກວ່າທ່ານນັ້ນສົມຄວນທີ່ຈະຖືກທໍາຮ້າຍຈາກພວກເຂົາ. ແຕ່ຄວາມຈິງແລ້ວຄົນເຫຼົ່ານີ້ກໍຕ້ອງຮັບຜິດຊອບຕໍ່ການເລືອກຂອງເຂົາແລະການປະພຶດອັນບໍ່ດີຂອງເຂົາ. ຂ່າວດີກໍຄື ພຣະຄໍາພີກໍນໍາການປອບປະໂລມມາໃຫ້ຄົນທີ່ໄດ້ຖືກທໍາຮ້າຍ.