---
title:  ຂ່າວປະເສີດທີ່ຈະເປັນຄວາມຈິງຢູ່ສະເໝີ
date:   02/03/2019
---

### ອ່ານສຳລັບບົດຮຽນອາທິດນີ້
ພຣະນິມິດ 14:6,7; ອົບພະຍົບ 20:2-11; ພຣະນິມິດ 14:10,11; ເອຊາຢາ 34: 8-10; ຢູດາ ບົດທີ 7.

> <p>ຂໍ້ຄວນຈຳ</p>
> "ໃນເລື່ອງນີ້ ພວກໄພ່ພົນຂອງພຣະເຈົ້າຄືຜູ້ທີ່ຮັກສາກົດບັນຍັດຂອງພຣະເຈົ້າ ແລະຄວາມເຊື່ອຝ່າຍພຣະເຢຊູເຈົ້າກໍຕ້ອງໃຊ້ຄວາມພຽນອົດທົນ." (ພຣະນິມິດ 14:12)

ຄົນທັງຫຼາຍທີ່ນະມັດສະການອຳນາດຂອງສັດຮ້າຍຈາກທະເລຈະໄດ້ຮັບສັນຍາລັກໄວ້ເທິງໜ້າຜາກ ຫຼືມືຂວາຂອງເຂົາ. ສັນຍາລັກນີ້ ບໍ່ແມ່ນສິ່ງທີ່ພວກເຮົາສາມາດເບິ່ງເຫັນດ້ວຍຕາ. ມັນຄືຄຳເວົ້າທີ່ພັນລະນາການເລືອກທີ່ປະຊາຊົນເລືອກດ້ວຍຈິດໃຈຂອງເຂົາທີ່ຈະຮັບໃຊ້ລັດຖະບານທີ່ມີອຳນາດທາງສາດສະໜາ.

ໃນເວລາດຽວກັນນີ້ ຄົນທັງຫຼາຍໃນໂລກນີ້ກໍເຫັນຂ່າວດີທີ່ຖືກປະກາດອອກໄປດ້ວຍອຳນາດ. ເທື່ອສຸດທ້າຍທີ່ມີຄົນເທດສະໜາປະກາດຂ່າວດີດ້ວຍອຳນາດຢ່າງຫຼວງຫຼາຍແບບນີ້ ກໍຄືເວລາທີ່ພຣະເຈົ້າໄດ້ສົ່ງພຣະວິນຍານຂອງພຣະອົງລົງມາສູ່ຄຣິສຕະຈັກໃນສະໄໝພຣະຄຳພີໃໝ່. ຫຼັງຈາກທີ່ຄົນຂອງພຣະເຈົ້າໄດ້ປະກາດຂ່າວດີໄປຫາທຸກໆຄົນໃນທຸກບ່ອນນັ້ນ ພຣະເຈົ້າໄດ້ເທໄພພິບັດເຈັດຢ່າງສຸດທ້າຍຂອງພຣະອົງໃສ່ຄົນຊົ່ວຮ້າຍເທິງໂລກນີ້. ແຕ່ກ່ອນອື່ນນັ້ນ ພຣະເຈົ້າໄດ້ສົ່ງຄຳເຕືອນໄປຫາທຸກຄົນ. ການລໍ້ລວງຂອງຊາຕານນັ້ນກໍເກີດຂຶ້ນຢູ່ທຸກຫົນແຫ່ງ. ດັ່ງນັ້ນ ປະຊາຊົນຂອງພຣະເຈົ້າຈຶ່ງປະກາດສັ່ງສອນໄປທົ່ວທຸກບ່ອນເຊັ່ນດຽວກັນ. ພວກເຂົາປະກາດເລື່ອງຂ່າວດີວ່າ ພຣະເຢຊູໄດ້ຕາຍເພື່ອມະນຸດທັງມວນ. ພຣະເຈົ້າຊົງຕ້ອງການໃຫ້ທຸກຄົນໄດ້ຮັບຄວາມລອດພົ້ນ. ຄຳຖາມກໍຄື ແມ່ນໃຜທີ່ຈະຮັບເອົາຂ່າວດີ?.