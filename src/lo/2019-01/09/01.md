---
title:  ຊາຕານແລະກຸ່ມອຳນາດທີ່ຊົ່ວຮ້າຍຂອງມັນ
date:   23/02/2019
---

### ອ່ານສຳລັບບົດຮຽນອາທິດນີ້
ພຣະນິມິດ ບົດທີ 13.

> <p>ຂໍ້ຄວນຈຳ</p>
> "ຝ່າຍພະຍານາກກໍຄຽດແຄ້ນຍິງນັ້ນ ຈຶ່ງອອກໄປສູ້ຮົບກັບເຊື້ອສາຍຂອງຍິງນັ້ນທີ່ເຫຼືອຢູ່ ຄືພວກທີ່ຖືຮັກສາຂໍ້ບັນຍັດຂອງພຣະເຈົ້າແລະທີ່ຍຶດຖືຄຳພະຍານຝ່າຍພຣະເຢຊູ." (ພຣະນິມິດ 12:17)

ພຣະນິມິດ ບົດທີ12 ສະແດງໃຫ້ພວກເຮົາເຫັນການຈູ່ໂຈມຂອງຊາຕານຕໍ່ປະຊາຊົນທີ່ສັດຊື່ຂອງພຣະເຈົ້າໃນຊ່ວງໄລຍະເວລາ 1260ມື້ ຫຼືປີ (ປີ 538 ຫາ 1798); ອ່ານພຣະທຳພຣະນິມິດ 12: 6,13,14); ບົດທີ13 ບອກພວກເຮົາເພີ່ມເຕີມກ່ຽວກັບການໂຈມຕີຂອງຊາຕານໃນຊ່ວງເວລາທີ່ແຕກຕ່າງກັນໃນປະຫວັດສາດຂອງຊາວຄຣິສ.

ພວກເຮົາຈຳເປັນຕ້ອງມີຄວາມລະມັດລະວັງໃນຂະນະທີ່ພວກເຮົາສືບຕໍ່ສຶກສາເຫດການຕ່າງໆທີ່ເກີດຂຶ້ນໃນຍຸກສຸດທ້າຍ. ກ່ອນມາຮອດບົດນີ້ ພວກເຮົາກໍໄດ້ກ່າວເຖິງສິ່ງຕ່າງໆທີ່ໄດ້ເກີດຂຶ້ນມາແລ້ວໃນອະດີດ. ຕັ້ງແຕ່ບົດຮຽນວັນອັງຄານເປັນຕົ້ນໄປ ພວກເຮົາຈະມາສຶກສາກ່ຽວກັບສິ່ງທີ່ຍັງບໍ່ໄດ້ເກີດຂຶ້ນ. ພຣະເຈົ້າໄດ້ປະທານຂ່າວສານທີ່ພິເສດເຫຼົ່ານີ້ກ່ຽວກັບອະນາຄົດ ເພື່ອວ່າພວກເຮົາຈະບໍ່ໄດ້ປະຫຼາດໃຈ. ແມ່ນແລ້ວ ພຣະເຈົ້າບອກພວກເຮົາວ່າສິ່ງໃດຈະເກີດຂຶ້ນ. ແຕ່ພຣະອົງກໍບໍ່ໄດ້ບອກພວກເຮົາວ່າເມື່ອໃດສິ່ງຕ່າງໆນີ້ຈະເກີດຂຶ້ນແລະຈະເກີດຂຶ້ນແບບໃດ. ສະນັ້ນ ພວກເຮົາຈະຕ້ອງລະມັດລະວັງທີ່ຈະບໍ່ເຮັດໃຫ້ຂ່າວສານພິເສດຂອງພຣະເຈົ້າກ່ຽວກັບອະນາຄົດນັ້ນບອກໃນສິ່ງທີ່ພວກມັນບໍ່ໄດ້ພະຍາຍາມບອກເຮົາ. ຢ່າໄດ້ລືມວ່າ ພຣະເຈົ້າໄດ້ປະທານຂ່າວສານເຫຼົ່ານີ້ເພື່ອສອນພວກເຮົາວ່າ ເຮົາຈະຕ້ອງດຳລົງຊີວິດແນວໃດແລະຊ່ວຍໃຫ້ພວກເຮົາກຽມພ້ອມສຳລັບສິ່ງທີ່ຈະເກີດຂຶ້ນໃນອະນາຄົດແນວໃດ.