---
title:  ອຳນາດຂອງສັດຮ້າຍທະເລນັ້ນເຮັດສິ່ງໃດ?
date:   25/02/2019
---

`ໃຫ້ທ່ານປຽບທຽບສັດຮ້າຍໃນທະເລໃນພຣະນິມິດ 13:5-8 ກັບເຂົານ້ອຍໃນດານີເອນ 7:24,25. ອ່ານກ່ຽວກັບຊາຍແຫ່ງຄວາມບາບໃນ 2ເທຊະໂລນິກ 2:2-12. ສັດຮ້າຍຈາກທະເລນັ້ນປະຕິບັດຄືກັບເຂົານ້ອຍແລະຊາຍແຫ່ງຄວາມບາບນັ້ນແນວໃດ?`

ການປະພຶດຂອງສັດຮ້າຍທະເລໃນຊ່ວງເວລາ 1260ປີ ໃນປະຫວັດສາດສະແດງໃຫ້ພວກເຮົາເຫັນວ່າ ມັນກຳລັງເຮັດສົງຄາມຕໍ່ສູ້ພຣະເຈົ້າ ແລະໄດ້ພະຍາຍາມຍາດເອົາອຳນາດຂອງພຣະເຈົ້າມາເປັນຂອງຕົນເອງ. ໄດ້ມີຊື່ພິເສດທີ່ຖືກຕັ້ງໄວ້ສຳລັບຄວາມບາບຂອງສັດຮ້າຍທະເລ. ຊື່ນັ້ນກໍຄື ຄຳໝິ່ນປະໝາດ. ອຳນາດຂອງສັດຮ້າຍທະເລສະແດງໃຫ້ເຫັນວ່າ ມັນມີຄວາມຜິດຍ້ອນການໝິ່ນປະໝາດພຣະເຈົ້າ. ເປັນຫຍັງຈຶ່ງເປັນແນວນັ້ນ? ກໍຍ້ອນວ່າສັດຮ້າຍ "ຕັ້ງຕົ້ນກ່າວຄຳໝິ່ນປະໝາດພຣະເຈົ້າ, ຕໍ່ພຣະນາມຂອງພຣະອົງ, ຕໍ່ສະຖານທີ່ສະຖິດຂອງພຣະອົງ ແລະຕໍ່ຜູ້ທີ່ຢູ່ໃນສະຫວັນ." (ພຣະນິມິດ 13:6)

ພຣະເຈົ້າຊົງສະຖິດຢູ່ໃສ? ຢູ່ໃນສະຫວັນ. ພຣະວິຫານນັ້ນເປັນສະຖານທີ່ໃນສະຫວັນບ່ອນທີ່ພຣະເຢຊູຊົງປະຕິບັດວຽກງານໃນເວລານີ້ ເພື່ອຊ່ວຍປະຊາຊົນຂອງພຣະອົງໃຫ້ພົ້ນ. ສັດຮ້າຍທະເລກໍພະຍາຍາມຍາດແຍ່ງເອົາອຳນາດຂອງພຣະເຢຊູທີ່ສາມາດຊ່ວຍປະຊາຊົນຂອງພຣະອົງໄດ້. ມັນໄດ້ເຮັດແນວໃດ? ມັນໄດ້ແທນທີ່ຂອງພຣະເຢຊູແລະວຽກງານຂອງພຣະອົງສຳລັບພວກເຮົາໃນຖານະເປັນປະໂລຫິດໃຫຍ່ ຫຼືຜູ້ນຳທີ່ບໍຣິສຸດໂດຍໃຊ້ປະໂລຫິດທີ່ເປັນມະນຸດ. ອຳນາດຂອງສັດຮ້າຍຈາກທະເລນັ້ນກ່າວວ່າປະໂລຫິດເຫຼົ່ານີ້ສາມາດຊ່ວຍມະນຸດໃຫ້ພົ້ນໄດ້ ແລະໃຫ້ອະໄພບາບໄດ້ເຊັ່ນກັນ. ສອງຢ່າງນີ້ເປັນສິ່ງທີ່ພຣະເຈົ້າເທົ່ານັ້ນຈະເຮັດໄດ້. ນັ້ນຈຶ່ງເປັນເຫດຜົນທີ່ອຳນາດສັດຮ້າຍຈາກທະເລນີ້ມີຄວາມຜິດໃນການໝິ່ນປະໝາດພຣະເຈົ້າ.