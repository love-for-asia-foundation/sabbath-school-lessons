---
title:  ງານລ້ຽງສົມລົດຂອງລູກແກະ
date:   24/03/2019
---

`ພຣະນິມິດ 19:6-9 ກ່າວກ່ຽວກັບການແຕ່ງງານຂອງລູກແກະ (ຂໍ້ທີ 7) ແລະງານລ້ຽງງານສົມລົດຂອງລູກແກະນີ້ (ຂໍ້ທີ 9). ນອກຈາກນັ້ນ ໃຫ້ທ່ານອ່ານໂຢຮັນ 14:1-3. ງານລ້ຽງງານແຕ່ງງານນີ້ສະແດງໃຫ້ພວກເຮົາເຫັນວ່າ ພຣະເຈົ້າຕ້ອງການໃຫ້ພວກເຮົາຢູ່ໃກ້ຊິດກັບພຣະອົງຕະຫຼອດເວລາເປັນດັ່ງເພື່ອນແລະຄອບຄົວທີ່ດີແນວໃດ?`

ພຣະເຢຊູໄດ້ຈາກທີ່ຢູ່ຂອງພຣະອົງໃນສະຫວັນສອງພັນປີກ່ອນ ເພື່ອທີ່ຈະເຊີນຊວນຜູ້ຕິດຕາມຂອງພຣະອົງມາກິນອາຫານແລງໃນງານແຕ່ງງານ (ມັດທາຍບົດທີ 22). ອາຫານແລງຈະເກີດຂຶ້ນຫຼັງຈາກທີ່ພຣະອົງໄດ້ແຕ່ງງານກັບເຈົ້າສາວຂອງພຣະອົງ. ໃນບ່ອນອື່ນໆໃນພຣະຄຳພີແລະໃນບົດຂຽນຂອງທ່ານນາງເອເລັນຈີໄວທ໌ "ເຈົ້າສາວ" ຄືຄຳສັນຍາລັກສຳລັບຄຣິສຕະຈັກ. ແຕ່ຄຳວ່າ "ເຈົ້າສາວ" ມີຄວາມໝາຍທີ່ແຕກຕ່າງໃນພຣະທຳພຣະນິມິດ (ອ່ານພຣະນິມິດ 21:9). ທ່ານນາງເອເລັນຈີໄວທ໌ໄດ້ ອະທິບາຍວ່າ "ນະຄອນອັນບໍຣິສຸດນັ້ນມີຊື່ວ່າ ເມືອງເຢຣູຊາເລັມໃໝ່. ເມືອງເຢຣູຊາເລັມໃໝ່ນີ້ຄື 'ເຈົ້າສາວ ຫຼືເມຍຂອງລູກແກະ'... ພຣະທຳພຣະນິມິດສະແດງໃຫ້ພວກເຮົາເຫັນວ່າ ປະຊາຊົນຂອງພຣະເຈົ້າເປັນແຂກຂອງງານລ້ຽງງານແຕ່ງງານຂອງລູກແກະ. (ພຣະນິມິດ 19:9) ດັ່ງນັ້ນ ຖ້າຫາກປະຊາຊົນຂອງພຣະເຈົ້ານັ້ນເປັນແຂກໃນງານລ້ຽງຂອງພຣະອົງແລ້ວ ພວກເຂົາກໍບໍ່ສາມາດທີ່ຈະເປັນເຈົ້າສາວໄດ້ນຳໃນເວລາດຽວກັນ." (ປື້ມສົງຄາມແຫ່ງປະຫວັດສາດ) ຫຼັງຈາກທີ່ພຣະເຢຊູໄດ້ຈ່າຍຄ່າຂອງຄວາມບາບຂອງເຮົາຢູ່ທີ່ຄາວາລີ ເພື່ອສະແດງວ່າພຣະອົງຊົງຄູ່ຄວນກັບເຈົ້າສາວຂອງພຣະອົງ ເຊິ່ງກໍຄື ນະຄອນ ຫຼື ເມືອງເຢຣູຊາເລັມ ໃໝ່ນັ້ນ (ພຣະນິມິດ 21:2). ພຣະອົງໄດ້ກັບໄປຫາທີ່ຢູ່ຂອງພຣະບິດາຂອງພຣະອົງເພື່ອໄປຈັດຕຽມສະຖານທີ່ສຳລັບຜູ້ທີ່ຕິດຕາມພຣະອົງ.