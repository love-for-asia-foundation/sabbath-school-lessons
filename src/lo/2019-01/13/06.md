---
title:  ເມືອງເຢຣູຊາເລັມໃໝ່
date:   28/03/2019
---

`ໃນພຣະນິມິດ 21:9-21 ໂຢຮັນໄດ້ໃຫ້ຮູບພາບຂອງນະຄອນຫຼວງໃນແຜ່ນດິນໂລກໃໝ່ນັ້ນກໍຄື ເມືອງເຢຣູຊາເລັມໃໝ່. ພາຍນອກຂອງເມືອງນີ້ມີຮູບຮ່າງລັກສະນະແບບໃດ?`

ເມືອງເຢຣູຊາເລັມໃໝ່ຖືກສ້າງໃນຮູບຮ່າງຂອງກ້ອນຈະຕຸລັດ. ກ້ອນຈະຕຸລັດກໍຄືສີ່ຫຼ່ຽມທີ່ມີທາງເທິງ, ທາງລຸ່ມແລະທາງຂ້າງຄືກັບຮູບກັບສາກ. ທຸກໆຂ້າງຂອງກ້ອນຈະຕຸລັດແມ່ນມີຂະໜາດຊ່ຳກັນ ຄວາມກ້ວາງ, ຄວາມຍາວ ແລະຄວາມສູງລ້ວນແຕ່ມີຂະໜາດດຽວກັນ. ເມື່ອທຸກຂ້າງຂອງກ້ອນຈະຕຸລັດມີຂະໜາດດຽວກັນ ກ້ອນນີ້ກໍເປັນກ້ອນຈະຕຸລັດທີ່ສົມບູນ. (ພຣະນິມິດ 21:16,17) ເກີດຫຍັງຂຶ້ນເມື່ອພວກເຮົານຳເອົາ12ຫຼ່ຽມຂອງກ້ອນຈະຕຸລັດອັນສົມບູນນີ້ມາຄູນກັບລວງຍາວຂອງແຕ່ລະຂ້າງຂອງກ້ອນ (12,000 ສະເຕດີອາ) ແລ້ວເມື່ອພວກເຮົາໄດ້ 12ຂ້າງx12,000ສະເຕດີອາ= 144,000 ສະເຕດີອາ. ຈຳນວນ 144,000 ຄືຄຳສັບທີ່ເປັນສັນຍາລັກເຖິງຄົນ 144,000ຄົນໃນພຣະນິມິດ 14:1-5 ຜູ້ທີ່ຍັງມີຊີວິດຢູ່ໃນໂລກນີ້ໃນເວລາທີ່ພຣະເຢຊູສະເດັດກັບມາຄັ້ງທີສອງ. ພວກເຮົາຈະຕ້ອງຈື່ວ່າ ໃນພຣະວິຫານສະໄໝພຣະຄຳພີເດີມ ຫ້ອງບໍຣິສຸດທີ່ສຸດກໍ່ມີຮູບຮ່າງຄຶກ້ອນຈະຕຸລັດທີ່ສົມບູນ. ຫ້ອງນັ້ນມີຄວາມຍາວ 30ຟຸດ (1ຟຸດ=0,3ແມັດ) ສູງ 30ຟຸດ ແລະກ້ວາງ 30ຟຸດ (1ກະສັດ 6:20). ຮູບຮ່າງເປັນກ້ອນຈະຕຸລັດຂອງເຢຣູຊາເລັມໃໝ່ນີ້ຊ່ວຍໃຫ້ພວກເຮົາເຫັນວ່າ ເມືອງອັນບໍຣິສຸດນີ້ກໍຖືກຕັ້ງໃຈໃຫ້ເປັນຄືກັບຫ້ອງທີ່ບໍຣິສຸດທີ່ສຸດໃນໂລກນີ້. ດັ່ງນັ້ນ ນະຄອນເຢຣູຊາເລັມໃໝ່ຈະເປັນສູນກາງຂອງການນະມັດສະການພຣະເຈົ້າຂອງເຮົາ.