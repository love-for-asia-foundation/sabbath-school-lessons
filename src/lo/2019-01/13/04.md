---
title:  ໜຶ່ງພັນປີໃນສະຫວັນ
date:   26/03/2019
---

`ພຣະນິມິດ 20:1-3 ແລະເຢເລມີຢາ 4:23-26 ສະແດງໃຫ້ພວກເຮົາເຫັນສິ່ງທີ່ເກີດຂຶ້ນໃນຊ່ວງເວລາ 1000ປີ ຫຼັງຈາກທີ່ພຣະເຢຊູນຳໄພ່ພົນຂອງພຣະອົງຂຶ້ນໄປສະຫວັນ. ແມ່ນຫຍັງຈະເກີດຂຶ້ນໃນເວລານັ້ນ? ໂຢຮັນກຳລັງບອກອັນໃດເຮົາເມື່ອເພິ່ນບອກວ່າ ຊາຕານຈະຖືກ"ຜູກມັດໄວ້ໃນລະຫວ່າງພັນປີ" (ພຣະນິມິດ 20:2)?`

ໄລຍະເວລາ1000ປີຖືກເອີ້ນວ່າຊ່ວງ "ພັນປີ". ມັນເລີ່ມຕົ້ນດ້ວຍການສະເດັດກັບມາຄັ້ງທີສອງ. ໃນເວລານັ້ນ ຊາຕານແລະທູດສະຫວັນທີ່ຊົ່ວຮ້າຍນັ້ນຖືກ "ລ່າມໂສ້ໄວ້". ຮ່າງກາຍທີ່ເປັນວິນຍານກໍບໍ່ສາມາດທີ່ຈະຖືກລ່າມໄວ້ດ້ວຍໂສ້ແມ່ນບໍ? ດັ່ງນັ້ນ ໂສ້ນີ້ກໍເປັນພຽງສັນຍາລັກ. ມັນສະແດງໃຫ້ເຫັນວ່າ ຊາຕານຖືກ "ລ່າມໂສ້ໄວ້" ແລະຖືກກັກຂັງໄວ້ໂດຍສິ່ງຕ່າງໆທີ່ໄດ້ເກີດຂຶ້ນຍ້ອນການເລືອກອັນຊົ່ວຮ້າຍຂອງມັນ. ໄພພິບັດເຈັດຢ່າງສຸດທ້າຍຂອງພຣະເຈົ້ານັ້ນທຳລາຍແຜ່ນດິນໂລກແລະໄດ້ຂ້າປະຊາຊົນຜູ້ຊົ່ວຮ້າຍທີ່ອາໄສໃນໂລກນີ້. ໂລກໃນປັດຈຸບັນນີ້ກໍເປັນຄືກັບຕອນທີ່ມັນເປັນກ່ອນທີ່ພຣະເຈົ້າຈະເນລະມິດສ້າງທຸກຢ່າງຂຶ້ນມາ (ປະຖົມມະການ 1:2). ໂລກໄດ້ກາຍເປັນຄຸກຂອງຊາຕານໃນເວລາພັນປີທີ່ປະຊາຊົນຂອງພຣະເຈົ້າຈະຢູ່ໃນສະຫວັນ. ຈະບໍ່ມີມະນຸດເທິງໂລກໃຫ້ຊາຕານໄດ້ນຳໄປສູ່ບາບອີກແລະທຳລາຍໄດ້ອີກ. ດັ່ງນັ້ນແລ້ວ ສິ່ງທີ່ຊາຕານແລະຜີຮ້າຍຂອງມັນເຮັດໄດ້ໃນເວລານີ້ຄື ຄິດກ່ຽວກັບສິ່ງຮ້າຍແຮງຕ່າງໆທີ່ໄດ້ເກີດຂຶ້ນເພາະວ່າພວກເຂົາໄດ້ຕໍ່ສູ້ພຣະເຈົ້າ.

`ພຣະນິມິດ 20:4-6 ກ່າວກ່ຽວກັບປະຊາຊົນອັນບໍຣິສຸດຂອງພຣະເຈົ້າໃນໄລຍະເວລາ 1000ປີ. ພວກເຂົາຈະຢູ່ບ່ອນໃດໃນຊ່ວງເວລານັ້ນ?`