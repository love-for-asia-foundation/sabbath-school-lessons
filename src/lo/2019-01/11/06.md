---
title:  ສົງຄາມອາມາເກດອນ
date:   14/03/2019
---

`ພຣະນິມິດ 16:16 ສະແດງໃຫ້ພວກເຮົາເຫັນວ່າ ວິນຍານຊົ່ວຮ້າຍໄດ້ຫຼອກລວງກະສັດເທິງໂລກນີ້ເພື່ອຕໍ່ສູ້ໃນສົງຄາມອາມາເກດອນ. ຊາຕານສາມາດຫຼອກລວງຄົນຊົ່ວທັງຫຼາຍເທິງໂລກນີ້ໃຫ້ເຂົ້າຮ່ວມກັບມັນໃນການຕໍ່ສູ້ຄັ້ງສຸດທ້າຍນີ້ກ່ອນທີ່ພຣະເຢຊູຈະສະເດັດກັບມາໄດ້ແນວໃດ?`

ສະຖານທີ່ບ່ອນທີ່ສົງຄາມຄັ້ງສຸດທ້າຍຈະເກີດຂຶ້ນນັ້ນມີຊື່ວ່າ ອາມາເກດອນ. ໃນພາສາເຣັບເຣີຄຳວ່າ ອາມາເກດອນໝາຍເຖິງ "ພູເຂົາຂອງເມກີໂດ".

ໂຢຮັນໃຊ້ຊື່ຂອງເມກີໂດເພື່ອເປັນສັນຍາລັກຂອງພູເຂົາຄາເມວຄືກັນ. ຄາເມວຄືບ່ອນດຽວກັນທີ່ຊົນຊາດອິດສະຣາເອນໄດ້ເຮັດສົງຄາມການຕໍ່ສູ້ເທື່ອໜຶ່ງທີ່ສຳຄັນຫຼາຍ. ຢູ່ບ່ອນນີ້ ຜູ້ປະກາດຂ່າວຂອງພຣະເຈົ້າຄືເອລີຢາໄດ້ຕໍ່ສູ້ຜູ້ນຳສາດສະໜາຂອງພະບາອານ (1ກະສັດ ບົດທີ 18). ພວກເຂົາໄດ້ຕໍ່ສູ້ກັນເລື່ອງທີ່ວ່າ ໃຜເປັນພຣະເຈົ້າທີ່ແທ້ຈິງ. ໄຟໄດ້ລົງມາຈາກສະຫວັນມາສູ່ແທ່ນບູຊາຂອງເອລີຢາເພື່ອສະແດງໃຫ້ທຸກຄົນເຫັນວ່າ ພຣະຜູ້ເປັນເຈົ້າເປັນພຣະເຈົ້າທີ່ແທ້ຈິງອົງດຽວເທົ່ານັ້ນ. ໄຟໄດ້ສະແດງໃຫ້ເຫັນວ່າ ມະນຸດຄວນນະມັດສະການພຣະເຈົ້າເທົ່ານັ້ນ. ພຣະນິມິດ 13:13,14 ສະແດງໃຫ້ເຫັນວ່າ ກ່ອນທີ່ໄພພິບັດເຈັດຢ່າງສຸດທ້າຍຈະຕົກສູ່ໂລກນີ້ ອຳນາດຂອງສັດຮ້າຍເທິງພື້ນດິນຈະເຮັດໃຫ້ໄຟຕົກລົງມາຈາກສະຫວັນ ເພື່ອເຮັດໃຫ້ຄືສິ່ງທີ່ພຣະເຈົ້າໄດ້ເຮັດຢູ່ພູເຂົາຄາເມວ. ການອັດສະຈັນທີ່ປອມນີ້ຈະເຮັດໃຫ້ຄົນທັງຫຼາຍໃນໂລກນີ້ຫຼົງເຊື່ອ ເພື່ອວ່າພວກເຂົາຈະໄດ້ສ້າງກົດໝາຍໃຫ້ຮັກສາວັນອາທິດເປັນວັນບໍຣິສຸດ.