---
title:  ໄພພິບັດເຈັດຢ່າງ
date:   09/03/2019
---

### ອ່ານສຳລັບບົດຮຽນອາທິດນີ້
ພຣະນິມິດບົດທີ 15 ຫາ ບົດທີ 16.

> <p>ຂໍ້ຄວນຈຳ</p>
> "ຂ້າແດ່ອົງພຣະຜູ້ເປັນເຈົ້າ ໃຜໜໍຈະບໍ່ຢຳເກງພຣະອົງ ແລະຈະບໍ່ຖວາຍພຣະກຽດແດ່ພຣະນາມຂອງພຣະອົງ ເພາະວ່າພຣະອົງຜູ້ດຽວຊົງເປັນຜູ້ບໍລິສຸດ ປະຊາຊາດທັງປວງຈະມານະມັດສະການຕໍ່ພຣະພັກພຣະອົງ ເພາະກິດຈະການອັນຍຸດຕິທຳຂອງພຣະອົງກໍປະກົດແຈ້ງແລ້ວ." (ພຣະນິມິດ 15:4).

ແມ່ນຫຍັງຄືສິ່ງທີ່ຢູ່ໃນຈິດໃຈຂອງມະນຸດກ່ອນທີ່ພວກເຂົາຈະເຮັດສົງຄາມຄັ້ງສຸດທ້າຍກັບປະຊາຊົນຂອງພຣະເຈົ້າ? ພຣະທຳພຣະນິມິດ 11:18 ບອກເຮົາວ່າ ປະຊາຊົນເທິງແຜ່ນດິນໂລກ "ກໍມີຄວາມເຄືອງແຄ້ນ". ຄຳເວົ້ານີ້ກໍກົງກັບຄຳເວົ້າຂອງພຣະເຢຊູໃນລູກາ 21:25,26 ກ່ຽວກັບຍຸກສຸດທ້າຍ. ປະຊາຊົນໃນໂລກນີ້ຈະຫັນໜີຈາກພຣະເຈົ້າ. ພວກເຂົາຈະສະໜັບສະໜູນບາບີໂລນ ແລະດື່ມ "ເຫຼົ້າແວງ". ບາບີໂລນຄືສັນຍາລັກສຳລັບສາດສະໜາທີ່ຈອມປອມ. ເຫຼົ້າແວງຂອງບາບີໂລນກໍເປັນຄຳພັນລະນາສຳລັບການສອນທີ່ຜິດ. ເມື່ອປະຊາຊົນຫັນໜີຈາກຄວາມຈິງໃນພຣະຄຳພີ ແລະຍອມຮັບເອົາຄຳຫຼອກລວງຂອງບາບີໂລນແລ້ວ ພວກເຂົາກໍເຕັມໄປດ້ວຍເຫຼົ້າແວງຂອງບາບີໂລນ ຫຼືການສອນທີ່ຈອມປອມ. ພຣະນິມິດບົດທີ 15 ເລີ່ມຕົ້ນດ້ວຍທູດສະຫວັນເຈັດອົງ. ທູດສະຫວັນແຕ່ລະອົງກໍມີຂັນທີ່ເຕັມໄປດ້ວຍຄວາມໂກດຮ້າຍຂອງພຣະເຈົ້າ. ແຕ່ກ່ອນທີ່ທູດສະຫວັນແຕ່ລະອົງຈະຖອກຄວາມໂກດຮ້າຍຂອງພຣະເຈົ້າໃສ່ໂລກນີ້ ພວກເຮົາກໍເຫັນຮູບພາບຂອງປະຊາຊົນທີ່ສັດຊື່ຂອງພຣະເຈົ້າຢືນຢູ່ທະເລທີ່ເຮັດດ້ວຍແກ້ວສະຫວັນ (ພຣະນິມິດ 15:1-4). ພວກເຂົາໄດ້ປະຕິເສດທີ່ຈະຮັບເອົາກາປະທັບອັນພິເສດ ຫຼື ສັນຍາລັກຂອງອຳນາດສັດຮ້າຍທີ່ມາຈາກທະເລ. ດັ່ງນັ້ນ ພຣະເຈົ້າຈຶ່ງໄດ້ປົກປ້ອງເຂົາຈາກໄພພິບັດທັງເຈັດຢ່າງສຸດທ້າຍ.