---
title:  ພຣະເຈົ້າຖອກເທຄວາມໂກດຮ້າຍຂອງພຣະອົງໃສ່ເທິງໂລກນີ້
date:   11/03/2019
---

`ແມ່ນຫຍັງເກີດຂຶ້ນໃນພຣະທຳພຣະນິມິດ 16:1-11? ຄຳສັບທີ່ພັນລະນາຮູບພາບອັນໃດຖືກໃຊ້ໃນພຣະນິມິດ ເພື່ອສະແດງໃຫ້ພວກເຮົາເຫັນສິ່ງທີ່ໄດ້ເກີດຂຶ້ນ?`

ທ່ານນາງເອເລັນຈີໄວທ໌ ບອກວ່າໄພພິບັດສີ່ຢ່າງທຳອິດ "ບໍ່ສາມາດທີ່ຈະເກີດຂຶ້ນໃນທຸກໆບ່ອນພ້ອມກັນ ຫຼືບໍ່ຊັ້ນທຸກໆຄົນໃນໂລກນີ້ກໍຄົງຈະຕາຍໝົດ." (ປື້ມສົງຄາມປະຫວັດສາດ) ໄພພິບັດອັນທີໜຶ່ງກໍຄື ຄວາມເຈັບປວດ ເຊິ່ງຈະເກີດຂຶ້ນແລະແຜ່ໄປທົ່ວຮ່າງກາຍຂອງຄົນທີ່ນະມັດສະການອຳນາດຂອງສັດຮ້າຍເທິງທະເລ. ໄພພິບັດອັນທີສອງແລະສາມໄດ້ປ່ຽນນ້ຳເທິງໂລກນີ້ໃຫ້ເປັນເລືອດ. ໄພພິບັດທີສີ່ເຮັດໃຫ້ດວງຕາເວັນຮ້ອນຫຼາຍຈົນເຜົາໄໝ້ຄົນ ແລະເປັນເຫດໃຫ້ເກີດຄວາມເຈັບປວດທໍລະມານ ແຕ່ຄວາມເຈັດປວດທີ່ເກີດຂຶ້ນໂດຍໄພພິບັດທີໜຶ່ງນັ້ນ ກໍບໍ່ໄດ້ປ່ຽນມະນຸດຜູ້ທີ່ກຽດຊັງພຣະເຈົ້າໃຫ້ກັບໄປຫາພຣະອົງ ຫຼື ປ່ຽນໃຈຂອງເຂົາໄດ້. ພວກເຂົາໄດ້ສາບແຊ່ງພຣະເຈົ້າແລະບໍ່ໄດ້ໃຫ້ກຽດພຣະອົງ. ພວກເຂົາກໍສືບຕໍ່ເຮັດບາບ.

ໃນພຣະນິມິດ 16:10,11 (ອ່ານອົບພະຍົບ 10:21-23), ພວກເຮົາເຫັນວ່າໄພພິບັດທີຫ້າໄດ້ໂຈມຕີບັນລັງຂອງສັດຮ້າຍທີ່ມາຈາກທະເລ. ຊາຕານເອງໄດ້ມອບບັນລັງຂອງຕົນໃຫ້ກັບສັດຮ້າຍ (ພຣະນິມິດ 13:2). ບັນລັງນີ້ຄືສັນຍາລັກຂອງອຳນາດຊາຕານ. ໃນຂະນະທີ່ປະຊາຊົນທຸກທໍລະມານໃນຄວາມເຈັບປວດ ພວກເຂົາຮຽນຮູ້ວ່າບາບີໂລນບໍ່ສາມາດປົກປ້ອງເຂົາໄວ້. ແຕ່ແມ່ນຄວາມຢ້ານກົວໃນໄພພິບັດເຈັດຢ່າງສຸດທ້າຍນັ້ນກໍບໍ່ສາມາດປ່ຽນຈິດໃຈອັນ "ແຂງກະດ້າງ" ແລະຊົ່ວຮ້າຍຂອງເຂົາໄດ້.