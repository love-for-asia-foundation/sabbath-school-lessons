---
title:  ບາບີໂລນຂີ່ສັດຮ້າຍສີແດງ
date:   18/03/2019
---

`ຜູ້ຍິງຄົນນີ້ສະແດງໃຫ້ພວກເຮົາເຫັນພະຍານາກໃຫຍ່, ສັດຮ້າຍຈາກທະເລ ແລະ ສັດຮ້າຍຈາກເທິງບົກແນວໃດໃນພຣະນິມິດບົດທີ 12 ແລະ 13?`

ນາງໂສເພນີບາບີໂລນນັ້ນສວມເສື້ອຜ້າທີ່ມີລາຄາແພງ. ເສື້ອຜ້າຂອງນາງນັ້ນເປັນສີມ່ວງແລະສີແດງ. ນອກຈາກນັ້ນ ລາວຍັງໃສ່ເຄື່ອງປະດັບທີ່ເຮັດຈາກຄຳ, ເພັດນິນຈິນດາ ແລະໄຂ່ມຸກ. ໃນສະໄໝຂອງພຣະຄຳພີ ຜູ້ຍິງໂສເພນີນັ້ນມັກຈະສວມເຄື່ອງປະດັບແລະເສື້ອຜ້າທີ່ລາຄາແພງ ເພື່ອເຮັດໃຫ້ຜູ້ຊາຍນັ້ນຕ້ອງການຢາກຈະມາຫຼັບນອນກັບນາງ (ເຢເລມີຢາ 4:30).

ນອກຈາກນັ້ນ ເສື້ອຜ້າຂອງບາບີໂລນຍັງຊ່ວຍພວກເຮົາໃຫ້ຈື່ເສື້ອຜ້າທີ່ສວມໂດຍຜູ້ນຳທີ່ບໍຣິສຸດແລະສູງສຸດຂອງອິດສະຣາເອນໃນສະໄໝພຣະຄຳພີເດີມ. ຜູ້ນຳຄົນນີ້ກໍຄືປະໂລຫິດໃຫຍ່. ເສື້ອຜ້າຂອງເພິ່ນກໍມີສີຕ່າງໆອັນດຽວກັນທີ່ຜູ້ຍິງໂສເພນີນັ້ນສວມໃສ່ຄື ສີມ່ວງ, ສີແດງ ແລະສີທອງ (ອົບພະຍົບ 28:5,6). ສີຂອງເສື້ອຜ້າເຫຼົ່ານີ້ກໍບອກພວກເຮົາວ່າຜູ້ຍິງນັ້ນເປັນຮູບພາບພັນລະນາ ຫຼື ສັນຍາລັກຂອງອຳນາດທາງສາດສະໜາໃນຍຸກສຸດທ້າຍທີ່ຊາຕານຈະນຳໃຊ້ເພື່ອເຮັດໃຫ້ປະຊາຊົນທັງຫຼາຍຫັນໜີຈາກພຣະເຈົ້າ. ລາວນັ້ນ "ເມົາ" ຈາກການດື່ມເລືອດຂອງປະຊາຊົນຂອງພຣະເຈົ້າຜູ້ໄດ້ຕາຍເພື່ອຄວາມເຊື່ອຂອງພວກເຂົາ. ສິ່ງນີ້ກໍເຊື່ອມຕໍ່ບາບີໂລນໃນຍຸກສຸດທ້າຍກັບໂບດໂຣມັນກາໂຕລິກໃນສະໄໝຍຸກກາງ. ຄຣິສຕະຈັກໄດ້ຂ້າຄຣິສຕຽນເປັນຈຳນວນຫຼາຍລ້ານຄົນ ເພາະວ່າພວກເຂົາໄດ້ເຊື່ອຂ່າວປະເສີດຂອງພຣະເຢຊູ.