---
title:  ສັດຮ້າຍສີແດງແມ່ນຜູ້ໃດ?
date:   19/03/2019
---

`ໃຫ້ເຮົາມາປຽບທຽບຄຳເວົ້າໃນພຣະນິມິດ 17:8 ກັບຄຳເວົ້າໃນພຣະນິມິດ 13:3. ມີຄໍາເວົ້າອັນໃດທີ່ຄືກັນ? ພຣະທໍາພຣະນິມິດ 13:3 ຊ່ວຍພວກເຮົາໃຫ້ເຂົ້າໃຈສາມສ່ວນຂອງວຽກງານຂອງສັດຮ້າຍສີແດງໃນແຕ່ລະໄລຍະເວລາໃນປະຫວັດສາດແນວໃດ?`

ການພັນລະນາຂອງໂຢຮັນກ່ຽວກັບສັດຮ້າຍສີແດງນັ້ນຍັງຊ່ວຍໃຫ້ພວກເຮົາເຂົ້າໃຈສາມພາກສ່ວນຂອງວຽກງານນີ້ໃນປະຫວັດສາດທີ່ຜ່ານມາຄືດັ່ງນີ້: 

1. ຄໍາວ່າ "ໄດ້ເປັນຢູ່ຄາວກ່ອນ" ກໍສະແດງໃຫ້ພວກເຮົາເຫັນສິ່ງທີ່ໄດ້ເກີດຂຶ້ນໃນຊ່ວງເວລາ 1260ປີ ເມື່ອສັດຮ້າຍຈາກທະເລໂຈມຕີປະຊາຊົນຂອງພຣະເຈົ້າ (ພຣະນິມິດ 13:5).
2. ຄໍາວ່າ "ເຖິງຕາຍແລ້ວ" ຊ່ວຍໃຫ້ພວກເຮົາຈື່ບາດແຜທີ່ໃຫຍ່ຂອງສັດຮ້າຍທະເລ. ສັດຮ້າຍຈາກທະເລ ຫຼືໂບດກາໂຕລິກໂຣມັນໄດ້ "ຖືກຟັນ" ໃນປີ 1798. ບາດແຜນີ້ສະແດງໃຫ້ເຮົາເຫັນວ່າ ຄຣິສຕະຈັກນັ້ນເບິ່ງຄືວ່າບໍ່ໄດ້ມີອຳນາດອັນແທ້ຈິງໃນໂລກນີ້ອີກຕໍ່ໄປ.
3. ຄໍາວ່າ "ຈະປາກົດມາອີກ" ສະແດງໃຫ້ເຮົາເຫັນວ່າບາດແຜຂອງໂບດກາໂຕລິກໂຣມັນນັ້ນຈະຖືກຮັກສາໃຫ້ດີ. ແລະໂບດ ຫຼືຄຣິສຕະຈັກນັ້ນຈະ "ຟື້ນຟູຄືນມາໃຫມ່" ແລະກັບມາມີອຳນາດອີກເທື່ອໜຶ່ງ. ມັນຈະເຕັມໄປດ້ວຍອຳນາດຂອງຊາຕານ. ພຣະນິມິດບົດທີ 17 ສະແດງໃຫ້ພວກເຮົາເຫັນໂບດໂຣມັນກາໂຕລິກໃນພຣະນິມິດ 13:1-8 ເຊິ່ງເປັນເວລາທີ່ບາດແຜຖືກປິ່ນປົວໃຫ້ດີ. ຈາກນັ້ນ ນາງໂສເພນີບາບີໂລນຈະນັ່ງເທິງຫຼັງສັດຮ້າຍສີແດງ. ເມື່ອລາວນັ່ງເທິງຫຼັງຂອງມັນກໍເປັນສັນຍາລັກວ່າ ສາດສະໜາແລະລັດຖະບານຈະຮ່ວມມືກັນອີກເທື່ອໜຶ່ງ ດັ່ງທີ່ພວກເຂົາເຄີຍເຮັດໃນສະໄໝຂອງຍຸກກາງແລະກໍໂຈມຕີປະຊາຊົນຂອງພຣະເຈົ້າ.