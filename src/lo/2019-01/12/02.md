---
title:  ບາບີໂລນ ຜູ້ຍິງຜູ້ທີ່ຂາຍຮ່າງກາຍຂອງຕົນ
date:   17/03/2019
---

`ອ່ານພຣະນິມິດ 17:2; ພຣະນິມິດ 14:8; ແລະພຣະນິມິດ 18:2,3. ໃນຂໍ້ພຣະຄຳພີເຫຼົ່ານີ້ ເຮົາເຫັນຄົນສອງກຸ່ມໃດທີ່ເຮັດວຽກກັບບາບີໂລນໃນຍຸກສຸດທ້າຍ?`

ກຸ່ມຄົນທຳອິດທີ່ເຮັດວຽກກັບບາບີໂລນກໍຄື ຜູ້ນຳໃນໂລກນີ້. ພຣະຄຳພີບອກວ່າຜູ້ນຳເຫຼົ່ານີ້ "ນອກໃຈ" ພຣະເຈົ້າໂດຍການໄປມີເພດສຳພັນກັບຍິງໂສເພນີທີ່ຊື່ວ່າ ບາບີໂລນ. ນັກຂຽນພຣະຄຳພີເດີມມັກຈະໃຊ້ແນວຄິດຂອງການນອກໃຈ ຫຼືການລ່ວງປະເວນີ ເປັນສັນຍາລັກໃຫ້ເຫັນວ່າປະຊາຊົນອິດສະຣາເອນນັ້ນໄດ້ຫັນໜີຈາກພຣະຜູ້ເປັນເຈົ້າ ແລະໄດ້ຫັນເຂົ້າຫາປະເທດອື່ນແລະເພິ່ງພຣະຂອງເຂົາໃຫ້ຄຸ້ມຄອງ (ເອຊາຢາ 1:21; ເຢເລມີຢາ 3:1-10). ການຫຼິ້ນຊູ້ລະຫວ່າງກະສັດເທິງໂລກນີ້ກັບຍິງໂສເພນີ ບາບີໂລນໃນພຣະທຳພຣະນິມິດນັ້ນສະແດງໃຫ້ພວກເຮົາເຫັນວ່າ ຈະມີຄວາມສຳພັນອັນບໍ່ຖືກຕ້ອງລະຫວ່າງບາບີໂລນໃນຍຸກສຸດທ້າຍກັບລັດຖະບານໃນໂລກນີ້ເຊິ່ງຈະສະໜັບສະໜູນລາວ.

ກຸ່ມທີສອງທີ່ສະໜັບສະໜູນນາງໂສເພນີບາບີໂລນນັ້ນກໍຄືຄົນທັງຫຼາຍໃນໂລກນີ້. ບາບີໂລນໄດ້ເຮັດໃຫ້ປະຊາຊົນ "ເມົາ" ດ້ວຍເຫຼົ້າອະງຸ່ນ ຫຼືເຫຼົ້າແວງຂອງລາວ. ເຫຼົ້າແວງຂອງບາບີໂລນເປັນສັນຍາລັກຂອງຄຳສອນທີ່ຜິດ. ເມື່ອຄົນທັງຫຼາຍຍອມຮັບເຫຼົ້າແວງຂອງບາບີໂລນແລ້ວ ພວກເຂົາກໍຈະປະຕິບັດໂຕຄືກັບຄົນເມົາເຫຼົ້າ. ພວກເຂົາເຊື່ອວ່າຄຳສອນຂອງບາບີໂລນນັ້ນຈະຊ່ວຍປົກປ້ອງເຂົາ. ເມື່ອຄົນທັງຫຼາຍເມົາ ພວກເຂົາກໍບໍ່ສາມາດຄິດຕຶກຕອງຢ່າງລະອຽດໄດ້. ນອກຈາກນັ້ນ ພວກເຂົາຍັງຖືກຄວບຄຸມງ່າຍ (ອ່ານເອຊາຢາ 28:7). ທຸກໆຄົນໃນໂລກນີ້ຈະຖືກຫຼອກໃຫ້ຫຼົງໄປ. ນັ້ນກໍຄືທຸກຄົນທີ່ບໍ່ໄດ້ມີສ່ວນໃນກຸ່ມຄົນທີ່ສັດຊື່ໝັ້ນຄົງຕໍ່ພຣະເຈົ້າ.