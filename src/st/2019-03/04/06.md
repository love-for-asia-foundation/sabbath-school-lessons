---
title:  "Liprovebia: Mohau ho ba hlokang"
date:  25/07/2019
---

Joalo ka ha e le pokello ea lipolelo tsa bohlale, buka ea Liprovebia e ama karolo e pharaletseng ea lihlooho le maiphihlelo a bophelo. Hara tsona ke pono ea tsa bofuma, borui, khotsofalo, toka, le ho hloka toka—’me ka linako tse ling ka mahlakore a sa tšoaneng. Bophelo kamehla ha bo bonolo le ho otloloha fela, ’me Liprovebia li re hlokomelisa ka maemo a fapaneng le liqeto tse susumetsang hore bophelo bo pheloa joang, le hara ba tšepahalang ho Molimo.

`Bala le ho bapisa Liprovebia 10:4; 13:23, 25; 14:31; 15:15, 16; 19:15, 17; le 30:7–9. Litemana li reng malebana le leruo, bofuma, le ho thusa ba hlokang?`

Liprovebia e tiisa khathatseho le tsotello ea Molimo bakeng sa bafumanehi le tlokotsing. Ka linako tse ling batho ba futsaneha ka lebaka la maemo, liqeto tse mpe, kapa tlatlapo, empa lisosa tsa boemo, Morena o ntse a li hlalositse e le ‘mōpi oa bona (sheba Liprov. 22:2) le Moloaneli (sheba Liprov. 22:22, 23). Batho bana ha ba lokela ho hatelloa kapa ho nka monyetla ka bona, ho sa natsoe liphoso tsa bona. Leha Liprovebia li fana ka bophelo bo betere ka ho etsa liqeto tse bohlale le ho utloa Molimo, maruo ha se kamehla e leng ka baka la tlhohonolofatso ea Molimo. Botšepehi ho Molimo kamehla bo bonoa bo le bohlokoa le ho putsa ho feta lintho tse tšoarehang: “Leruo le lenyenyane le nang le ho loka, le molemo ho feta menono e mengata e nang le bokhopo” (Liprov. 16:8).

Khathatseho e ’ngoe ho Liprovebia ke botšepehi le tšebetso e se nang leeme ea khoebo, puso, le ho ajoa ha toka (sheba Liprov. 14:5, 25; 16:11–13; 17:15; 20:23; 21:28; 28:14–16). Liprovebia ha e ea khathatseha fela ka maphelo a batho la mong empa hape e fana ka leseli ho sechaba ka kakaretso hore na ke tŝebetso e joang e molemo bakeng sa bohle, haholo ho ba hlokang tšireletso. Re ea hopotsoa hape hore bokhoning ba bona, ba busang le ho etella pele ba etse joalo ka thuso ea Molimo (sheba Liprov. 8:15, 16), ’me ba lokela ba sebetse e le baemeli ba mohau oa hae le kutloelo bohloko malebana le bahloki.

`Ho bonolo ho mang kapa mang ho utloa a itšoabela ka bao ba maemong a mabe. Ke joang leha ho le joalo, re ka nkang boikutlo boo ra bo fetola ketso?`