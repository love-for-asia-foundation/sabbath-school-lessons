---
title:  Pallo tsa Morena
date:  23/07/2019
---

`Bala Ps. 101. Leha e ngoletse baetapele, ke keletso efe ea bohlokoa eo re ka e fumanang ho eona bakeng sa rōna, ho sa natsoe maemo a rōna bophelong?`

Pesaleme 101 ke temana ea baetapele. Ho hopoloa hore litemana tsena li ile tsa qaptjoa ke Davida matsatsing a bocha ba puso ea hae e le morena oa Iseraele. Mohlomong li nkiloe hape likanong tsa hae tseo a li entseng nakong ea h’a behoa borena. Maiphihlelong a hae a le mohlabani bakeng sa Saule e le ha e le mophaphathehi ho baleha eena, e ile ea e ba paki ea hore na morena ea lahleheloang ke tsela ea hae a ka senyang sechaba kateng le lelapa la hae. Davida a itjoetsa hore e tlo ba moetapele ea fapaneng oa morena.

Ba fokolang ba rōna e ka ’na ea ba baetapele ba sechaba kapa ba lipolotiki, empa bohle re na le tšebetso bophelong eo re nang le monyetla oa ho susumetsa le ho khothaletsa ba bang. E ka ba bophelong ba rōna ba tšebetso, ho nka karolo sechabeng, lelapeng, kapa kerekeng. Joalo ka ha Ellen G. White a bolela boemong ba boetapele, “likano tsa Davida, tse tlalehiloeng Pesalemeng ea 101, e lokela e be likano tsa bohle bao ho bona ho lutseng boikarabello ba ho lebela tšusumetso tsa lelapa.”—Counsels to Parents, Teachers, and Students, p. 119. Joalo kaha re na le monyetla, re lokela hoba malala-a-laotsoe ho hlahisa le ho tiisa metheo ea bao ba khetheloang boemo ba boetapele holima rōna. ’Me le rōna bohle, boetapeleng ba rōna le libakeng tsa tšusumetso, re na le monyetla oa ho kenya tšebetsong mekhoa ea Davida ea boetapele e le ho re thusa ho ba tlhohonolofatso ho ba bang.

Taba ea mantlha ho Davida ke ho tlotla Molimo ka mohau le toka ea hae (Ps. 101:1), eo e bileng motheo oa tsohle tseo Davida a neng a lakatsa ho li etsa e ka boetapele ba hae. O ne a labalabela ho ithuta le ho etsa limelo tsena tse tšoanang bophelong ba hae le mosebetsing. Ho etsa sena, o ne a lokela a hanele teko ea ho etsa bobe, bobolu, le ho hloka botšepehi, tsohle tseo e leng maana a ba leng matleng le boetapeleng. Ka ho tseba hore na baeletsi ba molemo ba bohlokoa ha kae ho mo thusa ho etsa hantle, Davida o itlama ho batla baeletsi ba tšepahalang le ho khetha bahlanka ba nang le botšepehi. Toka le mohau li ne li lokela ho tšoaea boetapele ba hae, le hara bao ba mo sebeletsang kapa hona ho sebetsa le eena.

`Re ka ’na ra se ke ra ba maemong a ho ba le baeletsi kapa bahlanka, empa ke joang re ka tlatsang maphelo a rōna ka litšusumetso tse re thusang ho phela le ho etella pele (moo re khonang) ka toka le mohau ho ba li hlokang?`