---
title:  Tse Tlang Pele tsa ’Muso
date:  15/09/2019
---

Joalo ka ha ho ile ha hlakisoa lithutong tsa Jesu le lingoli tsa Testamente e Ncha, bao ba khethang ho phela e le litho tsa ’muso oa Molimo ba phela ka lenane le fapaneng la mekhoa le tse tlang pele ho la lefatše.

Bala Mattheu 6:25–33. Ke tiisetso efe eo re e fuoang litemaneng tsee, ’me na tiisetso ee e lokela ho ama lintho tse tlang pele ho rōna?

Jesu o rutile hore “bophelo bo fetisa lijo, le ’mele o fitisa liaparo” (Matt. 6:25). Lintho tsena li bohlokoa, ruri, empa re lokela ho li sheba ka leseli la ’muso oa Molimo, e leng se bolelang hore re lokela ho beha tse tlang pele maphelong a rōna hantle ka litsela tse utloahalang. Ha re ela hloko pitso ea Bibele ho phahamisa le ho hlokomela ba bang, memo ena hape e fetoha e ’ngoe ea tse tlang pele ho rōna re ba batlang ho latela likhatong tsa Jesu. Hantle memo ena e lokela ho re thusa ho shebana hanyane le rōna le ho sheba haholo ho ba bang.

Lenane lena le fapaneng la tse tlang pele hape le fetola likamano le ba matleng holim’a rōna le ba hateletsoeng. Leha Bibele e laela Bakreste ho hlompha le ho utloa mebuso ea bona, ka moo ho ka khonehang (sheba, ka mohlala, Ba-Roma. 13:1–7), hape ho tla ntlha eo re hlokang ho bua mantsoe a Petrose: “‘Re lokela ho utloa Molimo ho e-na le batho!’“‘ (Lik. 5:29). Jesu o beha motheo ona ka ho lekana karabong ea hae ho ba neng ba leka ho mo leka potsong ena: “‘neang Caesare seng sa Caesare, le Molimo seng sa Molimo’“‘ (Matt. 22:21). Ba nang le matla, e ka ba pusong kapa ka litsela tse ling, hangata ba tiisa le ho boloka matla a bona ka litšoso kapa ka mahahapa. Joalo ka ha re bone bophelong ba Jesu, ba tšepahalang ba phelang ha se kamehla le maemong ohle ba hlokang ho tlolisa bokhopo mahlo. Ka mohlala, ho sebetsa le bokhoba America, Ellen G. White o ile a ngola: “Ha melao ea batho e hohlana le lentsoe le molao oa Molimo, re lokela ho utloa ea morao, ho sa tsotellehe litholoana. Molao oa naha ea rōna o re batlang hore re khutlisetse lekhoba ho mong’a lona, ha rea lokela ho o utloa; ’me re lokela ho ikobela litlamorao tsa ho tlola molao ona. Lekhoba ha se thepa ea motho ofe kapa ofe. Molimo ke eena mong’a hae ea loketseng, ’me motho ha ana tokelo ea ho inkela ’mopo oa Molimo matsohong a hae, ’me a re ke oa hae.”—Testimonies for the Church, vol. 1, pp. 201, 202.

`Moeli o ho kae ho utloeng ba boholong le ho emela bao e ka bang mahlatsipa a matla a khatello?`