---
title:  Lentsoe la ba se Nang Lentsoe
date:  19/09/2019
---

Solomone o ile a ngola hore ho na le “nako ea ho thola le nako ea ho bua” (Moekl. 3:7). O ne a nepile, ’me ho fumana teka-tekano ea boemo bono ha ho bonolo ho mang kapa mang oa rōna. Leha ho le joalo, ha ho tluoa ho buoeng bakeng sa ba hateletsoeng le ho ba le lentsoe bakeng sa ba se nang lentsoe le ho batla ho hlola bobe ka liketso tse molemo, ho ea khonahala hore re le kereke re entse phoso karolong ea ho khutsa haholo ha lentsoe la rōna le ne le lokela hore e be le utluoe? Bakreste hangata ba buile ka ho ba matsoho le maoto a Jesu, ho supa pitso ea bosebeletsi bakeng sa ba bang joalo ka ha Jesu a ne a ka etsa. Empa boemong ba boporofeta joalo ka ha ho bontšitsoe ka Bibeleng, pitso ea pele ea Molimo ke hore banna le basali e be mantsoe a hae—le ho bua lebitsong la Molimo, hape ho bua lebitsong la Molimo bakeng sa bao a batlang ho ba sireletsa (sheba Ps. 146:6–10).

`Bala Esaia 58:1–10. Ke joang oo, o fanoeng ka nako, sebaka le boemo ba teng, li reng ho rōna kajeno nakong, le sebakeng le boemong bo sele? Ho fetohile ha kae lipakeng tsa nako eo Esaia a neng a ngola taba tsee le lefatše la rōna kajeno?`

Pitso ea moporofeta ea toka e ne e se tsela ea ho itumisa. Empa ba khothalitsoe ke thomo ea bona ho tsoa ho Molimo, ho utloisisa cheseho ea Molimo bakeng sa toka, ho kena lieteng tsa ba bafutsana le ba hateletsoeng, le ho batla se leng molemo bakeng sa sechaba sa bona, baporofeta bana ba ile ba ba sebete ho ba lentsoe la ba se nang lentsoe nakong ea bona le sebakeng sa bona, ho sa natsoe khanyetso, ho se be monate ho bona, le likotsi (sheba 1 Pet. 3:17). Ho ipapisitsoe le kutloisiso ea rōna ka Evangeli le pitso ea ho bontša Jesu lefatše, baleti (Masala) hape ba na le lintho tse ngata tse molemo tseo ba ka fanang ka tsona malebana le bobe bo lefatšeng.

Joalo ka: “Baleti (Masala) ba lumela hore liketso tsa ho fokotsa bofutsana le ho tsamaea le bona e leng ho hloka toka ke lintho tsa bohlokoa tsa karolo ea boikarabello ba sechaba sa Bokreste. Bibele ka ho hlaka e senola thahasello e khethehileng ea Molimo ho bafumanehi le litebello tsa hae tsa hore na o lebelletse hore balateli ba hae ba arabele joang bao ba sitoang ho itlhokomela. Batho bohle ba na le setšoantšo sa Molimo ’me ke baamoheli ba litlhohonolofatso tsa Molimo (Luka 6:20). Ka ho sebetsa le bafutsana re latela mohlala le thuto ea Jesu (Mattheu 25:35, 36). E le sehlopha sa semoea Baleti ba buella toka ea bafutsana le ho buella bao ba sitoang ho ipuella’ (Liprovebia 31:8) le khahlanong le bao ba ‘amohang mafutsana toka ea ’ona’ (Esaia 10:2). Re nka karolo le Molimo ho ‘batlela ea lesitsi toka.’ (Ps. 140:12).” Seventh-day Adventist Official Statement on Global Poverty, Phuptjane 24, 2010.