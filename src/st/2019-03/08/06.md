---
title:  E Mong oa ba Banyenyane Bana
date:  22/08/2019
---

Ketsahalong e ‘ngoe ha Jesu a ne a botsoa potso le ho fana ka karabo e fapaneng hahlo ho seo e ka bang se ne se lebeletsoe, se fumanoa thutong e tlalehiloeng ho Mattheu 24 le 25. Barutuoa ba ile ba tla ho Jesu ’me ba botsa ka tšenyeho ea Jerusalema le ho khutla ha Jesu (sheba Matt. 24:1–3). Qetello ea karabo e telele ea Jesu potsong ena e supa ho fepeng ba lapileng, le ho nea ea nyoriloeng metsi, le ho amohela baeti, le ho apesa ba hlobotseng, le ho hlokomela bakuli, le etela ba literonkong. O ile a tiisetsa, “Tseo le li entseng—kapa le sa li etsang—e mong oa ba banyenyane oa baena ba ka, le li entse ’na!” (sheba Matt. 25:40, 45). Sena se amana le lipotso tse qalileng thuto ena e le setšoantšo sa kahlolo ea ho qetela. Hohle ho Mattheu 24, Jesu o fane ka likarabo tse tobileng lipotsong tsa barutuoa, a fana la lipontšo le litlhokomeliso ka ho timetsoa ha Jerusalema le qetello ea moloko ona, empa a tiisa tlhokahalo ea ho “lebela” le ho etsa hantle ka leseli la tšepiso ea ho khutla lekhetlo la bobeli. Karolo ea pele ea Mattheu 25, pale ea baroetsana ba bohlale le ba maoatla e khothaletsa tlhokahalo ea ho itokisetsa se sa lebelloang kapa ho lieha ha ho khutla; pale ea bahlanka ba bararo e hlahisa tlhokahalo ea ho phela hantle le ho etsa tlhahiso ha re ntse re eme; e be setšoantšo sa linku le lipoli se toba haholo mosebetsi oo batho ba Molimo ba lokelang ho phathahana ka oona.

`Bala Mattheu 25:31–46. Jesu o re bolella eng mo? Hobaneng see e se pholoho ka mesebetsi? Empa mantsoe a hae mo a ruta eng ka se boleloang ka ho ba le tumelo e pholosang?`

Polelo ea Jesu—ea hore ha re sebeletsa ba bang, re etsa eena—e lokela ho fetola likamo tsohle le boitšoaro. Nahana o se o khona ho memela Jesu lijong kapa ho mo etela sepetlele kapa teronkong. Jesu o itse re etsa sena ha re fana ka bosebeletsi boo motseng oa ha bo rōna. Ke monyetla o hlollang ha ka kang oo a re fang oona ka tsela ena!

`Bala ka thapelo seo Jesu a se boletseng litemaneng tsena. Ke joang re utloisisang taba ea ho itekantŝa le bohle ba lapileng, le ba hlobotseng, le ba teronkong? Ke boikarabello bofe bo matla boo sena se bo behang holim’a rōna le ka moo re phelang kateng?`