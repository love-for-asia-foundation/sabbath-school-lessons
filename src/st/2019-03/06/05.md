---
title:  Tsela e isang Khumamelong
date:  07/08/2019
---

Tlhalosong ea bona ea likamano lipakeng tsa khumamelo le toka, hona le khato e ’ngoe e khothaletsoang ke baporofeta: ea hore khathatseho e nang le cheseho ea ho imolla bafumanehi, le ba hateletsoeng, le ba hlokang thuso, ke karolo ea bohlokoa ea khumamelo ka bo eona. Esaia 58 ke e ’ngoe e etsang khokahano eno.

`Bala Esaia 58. Ho etsahetse eng e phoso likamanong lipakeng tsa Molimo le sechaba sa hae joalo kaha ho hlalositsoe karolo e qalang ea khaolo ee?`

Joalo ka re se re bone pejana, khalemelo e tobisitsoe ho batho ba tiisitseng bolumeling. Ba bonahala ba batla Molimo e le kannete, empa ho bonahala e sa sebetse ha joale. Ka hona, Molimo o re baleke ho fetola mokhoa oo ba mo khumamelang ka oona, ho leka tsela e fapaneng ea ho sebeletsa Molimo. Ha e ne e ba a ka khetha hore na ba mo khumamele joang, e ne e tlaba hore “u tlamolle mahlaahlela a bolotsana, u khaole marapo a joko, u lokolle ba etselitsoeng boima, u robe lijoko kaofela na” (Esa. 58:6). Hape batla fepa ba lapileng, ho amohela ba toailang matlong a bona, le ho thusa ba hlokang. Mesebetsi e joalo ha e hlahisoe e le tsela fela ea ho khumamela, empa Molimo o ba khothaletsa e le tsela ea ho khumamela—le mofuta oa khumamelo o ka amohelehang ho feta mekhoa ea moetlo le litloaelo tsa batho tsa khumamelo. Ka hoo, khumamelo ha se fela ho shebena le ba ka hare empa ho tlisa tlhohonolofatso ho bohle ba potileng ba khumameli ba Molimo. “Sepheo sa ’nete sa bolumeli ke ho lokolla batho boimeng ba bona ba libe, ho felisa tlatlapo le khatello, le ho khothaletsa toka, tokoloho le khotso.”—The SDA Bibele Commentary, vol. 4, p. 306. Ho Esaia 58:8–12, Molimo o tšepisa malebana le karabelo ho mokhoa ona oa khumamelo. Ha e le hantle, Molimo o re ha e ne e ba batho ba ka se ichebe bo bona, ba ka iphumana Molimo a sebetsa ka bona ho tlisa pholo le nchafatso.

Ho thahasellisang, khaolo ena hape e khokahanya mokhoa ona khumamelo le nchafatso ea “thabo” e tletseng ea poloko ea Sabatha. Re se re bone khokahano e matla lipakeng tsa Sabatha le bosebeletsi, empa litemana tsena li kenyeletsa bobeli liketso tsena pitsong ena hore sechaba se nchafatse khumamelo ea bona le ho fumana tlhohonolofatso ea Molimo. Ho nahana ka litemana tsena, Ellen G. White o ile a re, “ho bao ba bolokang Sabatha ea Morena ho beiloe boikarabello ba ho etsa liketso tsa mohau le ho fana.”—Welfare Ministry, p. 121.