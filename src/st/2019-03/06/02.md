---
title:  Khumamelo ea Litšoantšo le Khatello
date:  04/08/2019
---

Hang ka mora hore Molimo a etelle pele sechaba sa Iseraele ho tsoa Egepeta, O ile a kopana le bona thabeng ea Sinai, a ba fa Melao e shome mo e ngoliloeng, ho kenyeletsa le melao e ’meli ea pele e buang ka hose khumamele melimo e meng le ho se etse litšoantšo (sheba Exod. 20:2–6). Ho arabela, sechaba sa tšepisa hore se tla etsa sohle se laetsoeng le ho phela e le sechaba sa hae (sheba Exod. 24:1–13). Empa Moshe o ne a hloeletse thabeng nako libeke tse ka bang tse tšeletseng ’me eaba sechaba se ipotsa hore ebe ho etsahetseng ka eena. Tlasa khatello ea letšoele, Aarone a etsa namane ea khauta le ho etella sechaba ho etsa mahlabelo ke pele ho eona, ka mora moo “sechaba sa lula fatše ho ja le ho noa, sa nto ema sa hobela” (Exod. 32:6). Bobeli Morena le Moshe ba ne ba halefisitsoe ke kapele ka moo sechaba se koenehileng kateng le ho fetohela Molimo ho ea khumamelong ea litšoantšo— ’me ho bonahala eka ke thapelo ea bokena lipakeng ea Moshe e ileng ea pholosa Iseraele kotlong e neng e ba lokela (sheba Exod. 32:30–34). Khumamelo ea litšoantšo leha ho le joalo, e ne e le teko eo sechaba sa Molimo se ileng sa oela ho eona hangata haholo. Nalane ea marena a Iseraele le Judah e na le khumamelo ea litšoantšo mona le mane, e neng e kenyeletsa liketso tse halefisang tseo a mang a marena a ileng a etella sechaba pele ho etsa khumamelo ea melingoaneng ena. Ho hloka botšepehi ho joalo ho ne ho hlaha hangata khathatsehong ea baporofeta bao Molimo o neng o ba romela ho khutlisetsa sechaba ho Eena. Hangata hape, le hara limemo tsa nchafatso le tsosoloso, e ne e le likhoelehetso tsa ho tšoara hantle bafumanehi, le bahloki, le ba fokolang hara bona.

`Bala Ps. 115:1–8. Ke ntlha efe ea bohlokoa eo sengoli se e etsang moo?`

Ke tloaelo ea botho hore re be joalo ka ntho kapa motho eo re khumamelang le shebana le eona/eena. Ka hona, ho ne ho utloahala khathatseho bakeng sa ba bang le bakeng sa toka litla qepha hang ha sechaba sa Molimo se furalla khumamemo ea Molimo oa toka ho ea khumamelong ea melimo ea bohata ea lichaba tse ba potileng, e neng e reneketsoa ka hore ke libopuoa tsa ntoa kapa tse thusang ka pelehi. Ha ba ne ba khetha melimo e meng, sechaba se ne se fetola mekhoa ea sona linthong tse ngata, ho kenyeletsa le ho na ba tšoara batho ba bang joang. Hoja ba ne ba tšepahetse ho Morena, ba ne ba tlo nka khathatseho ea hae ea bao ba hlokang hara bona.

`Tsepamisa maikutlo tabeng ena ea hoba joalo ka seo re se khumamelang. Ke joang re bonang lipontšo tsa joale tsa ntlha ee?`