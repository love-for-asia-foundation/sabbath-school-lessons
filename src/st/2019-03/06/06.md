---
title:  Mohau le Botšepehi
date:  08/08/2019
---

Ha Jesu a ne a lekoa ke ba bang ba baetapele ba bolumeli ba matsatsing a hae ba neng ba le khahlanong le eena ka ho ja le “baetsalibe,” o ile a qotsa moporofeta Hosea, a ba bolella ho khutlela libukeng tsa bona le ho fumana seo Molimo a neng a se bolela ha a ne a re, “Ke rata mohau, empa e seng sehlabelo” (Matt. 9:13, a qotsa Hos. 6:6). Joalo ka ha re tla bona, Jesu o phetse bophelo ba tsotello le bosebeletsi. Ho kopa-kopana ha hae le ba bang, mehlolo ea hae ea pholiso, le litšoantšo tsa hae tse ngata li bontšitse khothaletso ea hore bophelo bo pheloang ka tsela eo e ne e ba bohlokoa ho bontša boinehelo ba ’nete ho Molimo. Baetapele ba bolumeli e ne e bona ba ka sehlohong ho hanana le eena empa hape ba ne ba tobana le khanyetso ea hae e matla. Joalo ka baetapele ba bolumeli ba mehleng ea Esaia, ba ne ba lumela hore ba tiisitse likamano tsa bona le Molimo ka lebaka la liketso tsa bona tsa borapeli, ha ka nako e tšoanang ba ne ba tlatlapa mafutsana le ho se natse bahloki. Khumamelo ea bona e ne e fapane hole le liketso tsa bona, ’me Jesu o ne a sa siee letho khalemelong ea hae ka boikaketsi bo joalo.

`Bala Mareka 12:38–40. Polelo ea Jesu ea hore “ba metsa matlo a basali ba bahlolohali” e bonahala e le ka thoko lenaneng lena, kapa ke ntlha efe eo Jesu a lekang ho e etsa? Ke joang u ka hlalosang hore na ke hobaneng “Ba tla ahloloa ka lahlolo e fetisang”?`

Mohlomong ke thero e tšosang ka ho fetisisa ea Jesu—haholo bakeng sa baetapele ba bolumeli—e fumanoang ho Mattheu 23. Jesu ha a hlalosa fela ha bolumeli ba bona bo sa thuse batho ba bohloking bophelong, o nka bolumeli bo joalo bo eketsa boima ba bona. Ka liketso tsa bona kapa ka linako tse ling ho se letho ha bona le ho se tsotelle, Jesu o itse, ba “‘koalla batho ’muso oa maholimo’“‘ (Matt. 23:13). A bua molumo oa mantsoe a baporofeta ba lilemo tse fetileng, Jesu hape ka kotloloho o bua ka sekheo se teng lipakeng tsa litloaelo tsa bolumeli ba bona le ho hloka toka hoo ba neng ba ho lumella le ho una molemo ka hona. “‘Ho malimabe lōna, bangoli le bafarisi, baikaketsi! Hobane le ntša karolo ea leshome ea koena le anetha le kumine, ’me le siea hoo e leng boholo ba molao, e leng tokiso, le mohau, le tumelo; anthe le ne le tšoanetse ho etsa ntho tsena, le ntse le sa tlohele ho ets tseno’“‘ (Matt. 23:23). Jesu o ile a potlaka ho eketsa hore litloaelo, bolumeli le poloko ea bona ha li ea fosahala ka bo tsona, empa li ea lokela ho nka sebaka sa ho tšoara ba bang hantle.

`Ke joang re ka qobang leraba la ho nahana hore hoba le ’nete le ho e tseba ho lekane?`