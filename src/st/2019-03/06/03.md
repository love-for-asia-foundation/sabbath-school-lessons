---
title:  Lebaka la Khumamelo
date:  05/08/2019
---

Hohle ka hare ho Bibele, sechaba sa Molimo se khothaletsoa ho khumamela Molimo, empa hape re hangata re fuoa mabaka a ho etsa joalo. Re bolelloa ho mo khumamela lebaka la seo a leng sona, le seo a se entseng, le ka lebaka la limelo tsa hae tse ngata. Hara tsena ke molemo oa hae, le toka, le mohau. Ha re hopotsoa seo Molimo a leng sona, le seo a se entseng bakeng sa rōna (haholo sefapanong sa Kreste), le seo a tšepisitseng ho se etsa, haho le ea mong oa rōna ea ke keng a ba le lebaka la khumamelo leho rorisa Molimo.

`Bala Deuteronoma 10:17–22, Ps. 101:1, 146:5–10, Esaia 5:16, 61:11. Ke tšusumetso life tsa khumamela le ho rorisa Molimo tse fanoeng limaneng tsee?`

Mabaka a joalo a khumamelo a ne a se macha sechabeng sa Molimo. Tse ling tsa linako tse thahasellisang tsa khumamelo ea sechaba se secha se sa tsoa lokolloa sa Iseraele li etsahetse e le karabo ka lebaka la ho jela-phate ha Molimo bakeng sa bona. Ka mohlala, ka mora hore ba ntšoe Egepeta le ho tšela leoatle le lefubelu, Moshe le Miriama ba ile ba etella pele sechaba ho bineleng Molimo lithoriso ka seo ba se boneng le seo ba lokolotsoeng ho sona (sheba Exoda 15). Mohau le toka ea Molimo, joalo ka ha li senotsoe liketsong tse joalo, li ne li sa likela ho lebaloa. Ha fela sechaba se bolokile lipale tsena li phela ka ho libolela khafetsa, liketso le toka ea Molimo li tsoela pele ho ba khothatso ea khumamelo ea bona lilemo ha morao le melokong e latelang. Mohlala o mong oa ho pheta le khumamelo o tlalehiloe ho Deuteronoma 10:17–22.

Toka ea Molimo, taba ea pele, e le karolo ea seo a leng sona, khubu ea karolo ea semelo sa hae. Ruri, Molimo o ke ke oa etsa ho sa lokang; Ea matla ’ohle a ke ke a khopamisa ho loka” (Jobo 34:12). Molimo o lokile ’me o khathatseha ka toka—’me ke lona lebaka la ho mo khumamela le ho mo rorisa. Taba ea bobeli, toka ea Molimo e bonoa ho lokeng ha hae le liketso tsa hae tse lokileng lebitsong la sechaba sa hae le lebitsong la bohle ba fumanehilng le ba hateletsoeng. Toka ea hae ha se fela tlhaloso ea semelo sa hae. Empa, Bibele e hlahisa Molimo “o utloile lillo tsa bahlomohi” (Jobo 34:28) ’me o chesehella le ho labalabela ho lokisa bobe bo totileng lefatšeng la rōna. Qetellong sena se tla fihleloa kahlolong ea ho qetela ea Molimo le popong bocha ea lefatše.

`Ha e ba Iseraele oa khale o ne a na lebaka la ho rorisa Morena, ke ha kakang rōna re lokelang ho etsa joalo, ka mora sefapno, re bang le mabaka a ho etsa?`