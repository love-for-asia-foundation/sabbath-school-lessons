---
title:  Kutloelo Bohloko le Pako
date:  02/09/2019
---

Letoto la lipale tsa topollo le toantšano e kholo li re biletsa ho ananela ’nete ka bophelo ba motheo bakeng sa kutloisiso ea lefatše le rōna le bo-rōna, ’me ke hore: rōna le lefatše la rōna re oele, le ho soahlamana, le boetsalibe. Lefatše la rōna ha le seo le neng le hloletsoe ho ba sona, ’me le ha re ntse re jere setšoantšo sa Molimo ea bopileng, re karolo ea ho soahlamana ha lefatše. Sebe se maphelong a rōna ke sa boleng bo le bong le se bakang bobe bo bakang bohloko, khatello, le tlatlapo hohle holim’a lefatše. Ka hona, ho loketse ho rōna ho utloa bohloko, ho se tsietsi, lillo, le tlokotsi ea lefatše le ea maphelo a re potileng. Re ka lokela ho ba li-roboto hore re se ke ra utloa bohloko ba bophelo mona. Lillo tse bukeng ea Lipesaleme, mahlomola a Jeremia le baporofeta ba bang, le meokho le kutloelo bohloko ea Jesu li bontša ho lekela ha karabelo ena ea mosa lefatšeng le boholong ba lōna, ’me haholo- holo ho bao hangata ba utloisoang bohloko ke bokhopo.

`Bala Mattheu 9:36, 14:14, Luka 19:41, 42, le John 11:35. Ke eng litemaneng tsee ka bo ’ngoe e susumelitseng Jesu ho ba le kutloelo bohloko? Ke joang re ka bang le pelo e nolofalitsoeng bakeng sa bohloko bo re potileng?`

Hape re lokela ho hopola hore sebe le bokhopo ha li felle “kantle mane,” kapa litla-morao tsa ho oela ha motho e mong: “Ha re re, ha re na sebe, rea ithetsa, ’me ’nete ha e eo ho rōna” (1 John 1:8). Kutloisisong ea baporofeta ba Bibele, sebe e ne e tlokotsi e seng ka hobane motho e mong a “tlotse litaelo,” empa sebe se khaotse likamano lipakeng tsa Molimo le batho ba hae, ‘me hape sebe sa rōna se utloisa ba bang bohloko. Sena se ka nka sebaka boemong bo bonyenyane kapa bo boholo, empa ke bokhopo bo tšoanang.

Boikhantšo, ho khala, bokhonatha, ho ea ka leeme, ho hloka tsebo, le bohlasoa, li khubung ea bokhopo bohle ba lefatše, ho hloka toka, bofutsana, le khatello. ’Me ho ipolela libe ke khato ea pele ea ho sebetsana le bokhopo bona, le nka khato ea pele ea ho lumella lerato la Molimo ho nka sebaka se nepahetseng lipelong tsa rōna: “Ha re ipolela libe tsa rōna, Molimo oa tšepeha, o lokile, hore o re tšoarele libe, ’me o re hlatsoe bokhopo bohle” (1 John 1:9).

`A ko ichebe (empa e seng haholo-holo kapa nako e telele). Ke ka litsela life o fosahetseng le ho ba karolo ea bothata bo boholo? Karabo ke efe e loketseng, sebaka se le seng fela sa ho sheba?`