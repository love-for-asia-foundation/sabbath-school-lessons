---
title:  Ho Fihlela Meea
date:  24/09/2019
---

Lipuisano tsa kereke ka linako tse ling li bonahala li khitla lejoe tlhokehong ea joale ea ho khetha lipakeng tsa boselebetsi ba sechaba le bosebeletsi ba Evangeli, e kaba ho fana ha liphallelo kapa ho paka, e ka ba toka kapa bo-Evangeli. Empa ha re utloisisa hantle e le ’ngoe ea lintlha tsena le ho sheba hantle bosebeletsi ba Jesu hantle, phapano ea hlaha, ’me re hlokomela hore ho ruta Evangeli le ho sebeletsa ho thusa ba bang li hokahane haholo. Ho se seng sa lipolelo tse tsebahalang haholo tsa Ellen White, o e hlalositse tjena: “Ke mokhoa oa Kreste fela o ka tlisang katleho ea ’nete ho fihleleng batho. Mopholosi o ile a kopana le batho ho batla se leng molemo ho bona. A bontša kutloelo bahloko ea hae bakeng sa bona, a fihlela bohloki ba bona, le ho hapa tšepo ea bona. A ntoo re ho bona, ‘Ntateleng.’ .

“Bafutsana ba lokela ho imolloa, bakulang ba hlokomeloe, ba llang le baimetsoeng ba tšelisoe, ba se nang tsebo ba lauoe, ba se nang maiphihlelo ba eletsoe. Re lokela ho lla le ba llang, le ho thaba le ba thabileng.”—Ellen G. White, The Ministry of Healing, p. 143. Joalo ka ha re bone, khato tsena tse peli tsa ’muso—toka le Evangeli—e ne e hokahane haholo, e seng bosebeletsing ba Jesu empa le thomong ea pele ea Jesu ho ba barutuoa ba hae: “Ha le ntse le tsamaea, le bolele, le re: ’Muso oa maholimo o atametse. Folisang ba kulang, le tsose bafu, le ntlafatse ba-lepera, le lahlele batemona ntle, le neiloe fela, neang feela” (Matt. 10:7, 8). Ka bokhutšoanyane, o mong oa litsela tse ntle tsa ho fihlela ba bang ka molaetsa oa rōna ke ho sebeletsa bohloki ba bona.

`Bala 1 Petrose 2:12 le Ba-Filipi 2:15. Petrose le Paulose ba reng ka matla a ho paka ha mesebetsi e molemo e etsoang ke batho ba Molimo?`

Ka kutloisiso e pharaletseng ea litaba tse molemo tsa Molimo, Evangeli ha e etse kelello bosieong ba cheseho bakeng sa batho. Litemana tse kang 1 John 3:16–18 le Jakobo 2:16 li tiisa khanyatsano ea ho ruta Evangeli ntle le ho e phela. Ha e phethahetse, Evangeli—e tlisang litaba tse molemo tsa tšepo, pholoso, le pako, le phetoho, le lerato le akaretsang la Molimo—ke ponahatso ea toka. Bobeli Evangeli le takatso ea toka li tsoa ho eleng hloko lerato la Molimo bakeng sa ba lahlehileng, ba robehileng lipelo, le lemetseng—lerato leo hape le holang lipelong tsa rōna tlasa tšusumetso ea Molimo maphelong a rōna. Ha re khethe ketso e ’ngoe holima e ’ngoe; ho e na le hoo, re sebeletsa le Molimo ho sebetseng le batho, ho fihlela bohloki ba bona ba sebele, le ho sebelisa sohle seo Molimo a re fileng sona.

`Ke joang re ka etsang bonnete ba hore, leha ho le joalo, ha re ntse re etsa mesebetsi e molemo, ha re lese ho ruta litaba tse molemo tsa pholo, hape?`