---
title:  Letsatsi la Pheko
date:  17/07/2019
---

Leha phetolelo ea pele ea Sabatha le poloko ea eona e ne e pharaletse, Sabatha e ne e se e le ntho e ’ngoe e fapaneng bakeng sa baetepele ba bangata ba bolumeli ka nako eo a neng a tla lefatšeng. Ho e-na le hore e be letsatsi la tokoloho le teka-tekano, Sabatha e ne e se e fetohile letsatsi la batho la melao le melaoana. Matsatsing ao, Jesu o ile a ema khahlanong le boitšoaro bo joalo, haholo ha bo behoa holima batho ba bang. Ho ea thahasellisa hore e be o entse sena haholo ka ho etsa mehlolo e ’maloa ea lipholiso ka Sabatha. Ho bonahala e ka Jesu ka morero o ile a etsa mehlolo eo ka Sabatha, ho fapana le letsatsing lefe kapa lefe, ho bontša se seng se bohlokoa ka seo Sabatha e lokelang ho ba sona. Hangata lipaleng tsena, Jesu o ile a hlaisa maikutlo ka poloko e nepahetseng ea Sabatha, ’me hangata Bafarisi ba ile ba sebelisa lipolelo tsa hae e le boitšireletso ba merero ea bona ea ho bolaea Jesu.

Bala lipale tsa lipholiso tsa Jesu tsa Sabatha ho Mattheu 12:9–13, Mareka 1:21–26, 3:1–6, le John 9:1–16. Lintho life tse hlaheletseng tseo u li hlokomelang lipaleng tsee?

Jesu o ile a tiisa hore Sabatha e bohlokoa. Re lokela ho beha meeli nakong ea lihora tsa Sabatha ho e boloka e khethehile le ho lumella nako ena ea beke-beke le ho ba monyetla oa ho hola likamanong tsa rōna le Molimo, le malapa a rōna, le kereke ea rōna, le sechaba sa habo rōna. Empa poloko ea Sabatha ha e lokela ka boikhohomoso e be ka rōna fela. Joalo ka ha Jesu a boletse, “‘Ho loketse ho etsa se molemo ka Sabatha’“‘(Matt. 12:12).

Litho tse ngata tsa kereke li etsa mosebetsi o tsoileng matsoho ho thusa batho ba bang. Empa boholo ba rōna re utloa e ka re ka etsa haholoanyane ho thusa. Rea tseba hore Molimo oa hlokomela ka ba utloang bohloko, ba hateletsoeng, kapa ba lebetsoeng, le hore re lokela ho hlokomela le rōna. Ka lebaka la hore re laeloa ho se etse mosebetsi oa rona o tlaelehing le ho lokolloa khatellong ea beke, ka Sabatha re fuoa nako ea ho shebana le khathatseho ka ba bang ka litsela tse sebetsang tsa poloko ea Sabatha: “Ho latela molao oa bone, Sabatha e beheletsoe ka thoko bakeng sa phomolo le khumamelo ea bolumeli. Tsa khiro ea lefatše li ne li lokela ho behelloa kathoko, empa mesebetsi ea mohau le boinehelo malebana le sepheo sa Morena. Ho thusa ba hlorisoang, ho tšelisa ba llang, ke mosebetsi oa lerato ho tlotlisa

letsatsi le halalelang la Molimo.”—Ellen G. White, Welfare Ministry, p. 77.

`U etsa eng molemong oa batho ba bang ka Sabatha?`