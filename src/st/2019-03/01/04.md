---
title:  Liqhoku tsa Lefatše
date:  02/07/2019
---

Ho latela tlaleho ea Bibele, serapa sa Edene le lefatše le tla boptjoa bocha ke libaka tsa khaphatseho, ho bopeloa bophelo le ntlafalo ’me mohlomong ho batho hore ba nyakalle. Empa Molimo hape o file monna le mosali oa pele — le rōna bohle ba tlang ka mora bona— karolo e re lokelang tlholehong ea hae. Kapele ho ea hlaka—e seng fela ho tsoa tlholehong ea hae—hore Adama le Eva ba ne ba na le boemo bo khethehileng lefatšeng lena le lecha. Adama pele o ile a fuoa mosebetsi oa ho reha liphoofolo le linonyana mabitso (sheba Gen. 2:19). Eaba o fuoa boikarabello bo bong ka mora boo, bo hlahisoang e le tlhoholofataso ho tsoa ho Molimo ka sebele: “Molimo oa ba hlohonolofatsa, ’me Molimo oa re ho bona: ‘Ngatafalang, le ate, le tlale lefatšeng, le rene holim’a lona ’me le buse lihlapi tsa leoatle, le tse rurang tsa maholimo, le tsohle tse phelang, tse hahabang lefatšeng’” (Gen. 1:28).

`Genese 1:28 le 2:15. Ke joang u lekanyang tlhaloso ea mosebetsi oa motho ka polelo e ’ngoe kapa tse peli?`

Hangata nalaneng ea Bokreste, Genese 1:28 e sebelisitsoe ke ba bangata e le tumello ea ho hatella, le ho isa boemong ba ho senya lefatše lena. E, lefatše ho hlakile le hloletsoe ho phela ha batho, le molemong oa bona, le ho nyakalleng ha bona. Empa boikarabello ba batho ke ho “le lema le ho le hlokomela”—ka mantsoe a Genese 2:15.

Ha re bua ka boqhoku, mohopolo oa rōna oa pele hangata ke chelete, empa taelo ea pele ea boqhoku ka Bibeleng ke ho hlokomela lefatše leo Molimo a le entseng a ba a re bea bohlokomeling ba lona. Taelo ho Adama le Eva hape e ile ea ela hloko hore lefatše le tla arolelanoa le bana ba bona le meloko e tlang. Morero oa sethathong bakeng sa lefatše, lefatše le hloliloeng le tla tsoela pele e le mohloli oa bophelo, molemo, le botle bakeng sa batho bohle, le Adama le Eva ba ne bana le boikarabello bo boholo ba ho le hlokomela.

Lefatše e ntse e le la Jehova (sheba Ps. 24:1), ’me re ntse re biletsoa ho ba liqhoku tsa tsohle tseo Molimo a re fileng tsona. Mohlomong re ka etsa qeto le teng, ea hore, lefatšeng la rōna le oeleng boikarabello ba rōna bo boholoanyane.

`Ho bolela eng ho uena ho ba qhoku ea lefatše, lefatšeng le oeleng le hona? E joang ho hlokomela boikarabello boo ho amang mokhoa oo u phelang ka oona letsatsi ka leng?`