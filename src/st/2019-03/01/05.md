---
title:  Lefatše le Soahlamaneng
date:  03/07/2019
---

Ntho e le ’ngoe eo Molimo a ileng a e fa Adama le Eva eo a sa kang a fana ka eona ho eng kapa eng, ke bolokolohi ba ho khetha. E ne e le libopuoa tse nang le boikhethelo ka tsela eo limela, liphoofolo, le lefate li ke keng tsa ba le bona. Molimo a bona bolokolohi bona ba ho khetha e le ntho ea bohlokoa hoo a ileng a lumella khonahalo ea hore batho ba khethe ho se Mo mamele. Ka ho etsa joalo o ne a beha tlokotsing sohle a se hlotseng ka sepheo se seholo sa likamano le batho bao a ba bopileng ka lerato le boithatelo. Empa hape ho ne ho na le mosenyi (bolokolohi ba ho ikhethela e ne e le ba mangeloi hape), ea neng a batla ho senya molemo le ho phethahala ha lefatše, leo Molimo o le entseng le ho sebelisa tlholeho e khethehileng ea Molimo lefatšeng-haholo batho—ho etsa joalo. Ha a bua ka noha, diabolose a tlisa lipotso holima ho phetheha le khotsofalo ea seo Molimo o faneng ka sona (sheba Gen. 3:1–5). Teko ea mantlha e ne e le ho lakatsa ho feta seo Molimo a faneng ka sona, ho belaela ka molemo oa Molimo, le ho itšetleha matleng a bona. Khethong eo le ketsong eo, likamano tse neng li le bohlokoa tlholehong joalo ka ha Molimo a ne a rerile li ile tsa pshatleha. Eaba Adama le Eva ha ba sa natefeloa ke kamano eo bona le ‘mōpi ba neng ba e reretsoe (sheba Gen. 3:8–10). Batho ba babeli bana hang ba iphumana ba le fela ’me ba le lihlong, ’me likamano lipakeng tsa bona tsa senyeha hampe hoo e neng eka ho keke ha loka. Likamano tsa bona le lefatše li ile harasana tsa putlama.

`Bala Genese 3:16–19. Litemana tse li re bolella eng ka likamano tse fetohileng lipakeng tsa batho le tlholeho ea lefatše?`

Ka lebaka la boteng ba sebe, bophelo bo ile ba ba thata bakeng sa Adama, Eva, le boholo ba tlholeho. Litla-morao tsa sebe tsa senya, haholo ha li ama batho le likamano tsa rōna. Ka tsela e itseng, re hole le Molimo le ‘mōpi. Malapa a rōna le oona a amehile ka litsela tse ngata, ’me likamano tsa rōna le ba bang hangata ke qholotso. Re sokola le ho amana le tikoloho le lefatše leo re phelang ho lona. Mahlakore ohle a maphelo a rōna le lefatše li bontša ho soahlamana ho bakiloeng ke sebe.

Empa ke mokhoa oo Molimo a hlotseng lefatše hore le joalo. “Thohako” ea Genese 3 hape e tla ka tšepiso ea hore Molimo o tla etsa tsela ea ho bopa bocha lefatše la rōna le ho lokisa likamano tse sentsoeng ke sebe. Ha re ntse re tsoela pele ho sokola ke sebe le litholoana tsa sona maphelong a rōna, re biletsoa ho phahamisa boleng ba pele ba molemo oa lefatše le ho batla ho phela morero oo Molimo a o reretseng lefatše lena.