---
title:  Ta Tepo ea Lelapa la Botho
date:  04/07/2019
---

Ka mora ho kena ha sebe, ha ho ea nka nako e telele hore lefatše le tsoele pele ho soahlamana. Ka lebaka la mohono, ho hloka mamellano, le khalefo, polao ea pele e ne e ama bana ba babeli ba motho. Ha Molimo a botsa Kaine ka sebe sa hae, karabo ea hae ea makatsa e bile e ikarabile—”‘A ke molisa oa ngoan’eso?’“‘ (Gen. 4:9)—’me karabo e neng e boleloa ke potso ea Molimo ea mathomo e ne e le hore, “E, ruri, o molisa oa ngoan’eno.”

`Bala Liprov 22:2. Ke eng se boleloang ke polelo e bonolo ee? E re bolella eng ka likamano tsa rōna le batho ba bang?`

E mong le e mong eo re kopanang le eena ke sebopuoa sa Molimo, se entsoeng ka setšoantšo sa oona, ’me ke karolo ea tepo ea likamano tse re hokahanyang le bohle tlholehong ea Molimo, leha re nonyetsehile re senyeha. “Bohle re hokahantsoe hammoho tepong ea botho. Bobe bo hlahelang karolo efe kapa efe ea botho bo tlisa tlokotsi ho bohle.”—Ellen

G. White, The Ministry of Healing, p. 345. Re rata kapa re sa rate, ka lebaka la khokahano ena e tšoanang, re na le boikarabello boo re bo filoeng ke Molimo-ho Molimo le batho ba bang (sheba Matt. 22:37–39).

Hohle ka hara Bibele, taba ea hore Molimo ke ‘mōpi oa rōna e hlaha khafetsa. Ka mohlala, ke le leng la mabaka a fanoeng la ho hopola Sabatha (sheba Exod. 20:11) le ho khumamela Molimo nakong ea ho qetela (sheba Tšen.14:7). Hape ke tšusumetso ea motho ea ho tsotella ba bang, ho khathatseha ka ba se nang menyetla eo re nang le eona. Bohle re hokahanngoa ke tlhaho ea rōna e tšoanang ho Moimo. Ea “tubang mofumanehi o soma ka ’mōpi oa hae, empa ea molemo ho mofumanehi oa mo rorisa” (Liprov. 14:31). Khokahano eo e be e ka hlaka ho joang ho feta moo? Molimo e le ‘mōpi oa rōna e na le tokelo holim’a rōna ea ho batla maphelo a rōna ohle, ho kenyeletsa le khumamelo, basebeletsi le tlhokomelo ho ba bang. Leha e ka ba thata, ea ferekanya, le ho se lumellehe ka linako tse ling, ruri, re balisa ba bana babo rōna.”

`Hobaneng u nahana hore boipolelo ba Molimo e le ‘mōpi ke ntho e hlahang khafetsa ka hara Bibele? Hobaneng see se le bohlokoa, ’me ke joang sena ele nnete ea ka moo re tšoarang ba bang kateng?`