---
title:  Ho Fana e le Mokhoa oa ho Arolelana
date:  27/08/2019
---

Ka mora tšokoloho ea hae, moapostola Paulose o ile a nka thomo ea ho isa Evangeli mafatšeng a Balichaba. Katleho eo Molimo a mo fileng eona e ile ea tsosa lipotso ka likamano tse lipakeng tsa metheo ea se-Juda ka tumelo ea Bokreste e hlahang le balateli ba Jesu ba bacha ba Balichaba. Lekhotla la boetapele ba Bajude le ba Balichaba le ile la kopana Jerusalema ho buisana ka taba ena le ho batla tataiso ea Molimo malebana le lipotso tse thata tsena. Kopano le litla morao tsa teng li tlalehiloe ho Liketso 15. Leha ho le joalo, tlalehong ea Paulose ea kopano ena e fumanoang ho Ba-Galata 2, o kenyeletsa taba e ’ngoe ea bohlokoa litselong tseo a li fumaneng ho tsoa lekhotleng la Jerusalema bosebeletsing bo tsoelang pele hara Balichaba: “Fela ba re, re n’o hopola bafumanehi, ’me ke sona see ke thohothetseng ho se etsa” (Gal. 2:10). ’Me Paulose o ile a tsoela pele ho shebana le taba ena ka bo eena (sheba, ka mohlala, Lik. 20:35) le bosebeletsing bohle ba hae. Joalo ka kereke ea pele e Jerusalema, Paulose o ile a pharalatsa pono ea sehlopha sa Bakreste ho kenyeletsa balumeli bohle.

`Bala 2 Ba-Korinthe 8:7–15. Ke joang Paulose a hokahanyang Evangeli le ho fana?`

Paulose hape o qotsa libakeng tse peli Testamenteng ea Khale ho khothaletsa balumeli ho fana ba sa khanane le ho hlokomela balumeli ’moho le bona maemong a thata. O boletse ka pale ea ho fana ha Molimo ka manna ho ba-Iseraele lefelleng e le mohlala oa ho fana le ho arolelana hara kereke ka bophara (sheba 2 Ba-Kor. 8:15). Hape o ile a qotsa ho tsoa ho Ps. 112:9—”‘O hasitse, o file bafumanehi; ho loka ha hae ho hlola ka ho sa feleng’“‘ (2 Ba-Kor.. 9:9).

Paulose o ile a khothaletsa babali ba hae ho fana ka morero, ho behella ka thoko khafetsa karolo ea lekeno la bona e le hore ho tle ho be bonolo ho fana ha eena kapa Tite a etela kereke e bona ho nka kabelo ea bona le ho e isa ho Bakreste ba hlokang ba Jerusalema. O ile a sebelisa mohlala oa kereke e ’ngoe ho khothaletsa likereke tse ling ho fana ka tsela e tšoanang. “Ba tla rorisa Molimo,” ho ngola Paulose, “ha ba bontšoa ka lithuso tseo le hoba le na le kutlo Evengeling ea Kreste, eo le ipitsang ka eona, le hore le na le phano ea sebele ho bona, le ho bohle” (2 Ba-Kor. 9:13).

`Ke joang re lokelang ho beha pele ho fana ha re sa khone ho fana nthong tsohle kapa ha bohloki bo behoa ka pele ho rōna?`