---
title:  Mofuta o Mocha oa Sechaba
date:  25/08/2019
---

Ka mora nyolohelo ea Jesu le ho tla ha Moea o Halalelang ka pentekonta, sehlopha sa balumeli se ile sa hola ka potlako le ho theha kereke ea pele, sehlopha se secha hara balateli ba Jesu, seo pele se neng se eteletsoe pele ke barutuoa ba pele. Leha ho le joalo, sehlopha sena se secha e ne e se ntho fela eo ba iketselitseng eona; empa, e ne e thehiloe holima lithuto le bosebeletsi ba Jesu le ho tsoa nalaneng e telele ea mangolo a ba-Heberu le baporofeta ba bona.

`Bala Lik. 2:42–47 le 4:32–37. Ke eng eo u e nkang e le lintlha tsa bohlokoa litlhalosong tsee tsa sehlopha sa kereke ea pele?`

Leha ho bonahala hore ba-Iseraele ba hlotsoe ho phela ka botlalo melao ena bakeng sa sechaba se lokileng le se fanang, kereke ea pele e ile ea nka taelo ena ka matla “‘Ho ke ke ha e-ba bafumanehi ha eno’“‘ (Deut. 15:4). E ’ngoe ea lintho tse bonahalang ea tumelo ea bona e ne e le ho arolelana lintho tsa bona—le ho rekisa masimo a bona le ho fana ka chelete ea thekiso (sheba Lik. 4:34–5:2)—ho fihlela litlhoko tsa balumeli ’moho le bona, le hona hape ho ba tlhohonolofatso ho bao ba kantle ho sehlotšoana se holang seo, haholo ka bosebeletsi ba pholiso (sheba Lik. 3:1–11, 5:12–16). Empa, sehlopha sena e se sehlopha se phethahetseng sa boinahanelo ba motho. Ha lenane la balumeli le hola, khohlano ea hola tsamaisong ea lintho tsena, haholo malebana le kabo ea lijo ea letsatsi ka leng ho bahlolohali (sheba Lik. 6:1). Barutuoa, bao e neng e le baetapele ba sehlopha ka ho thomeha ha sona, ba ne ba batla ho shebana le khaso ea Evangeli. E le ho sebetsana le taba e matsohong, ba ne ba hloka ho itlhopha bocha.

Ka hona, batho ba supileng ba ile ba khethoa ho shebana le litaba tse amang sehlopha. Sena mohlomong ke ho ananela ha pele ha bosebeletsi bo fapaneng le bokhoni ka hara kereke; ka nako e tšoanang, e ne e bontša bohlokoa ba bosebeletsi bo etsehang ba bophelo ba kereke le bopaking ba eona. “Motheo o tšoanang oa ho bontša ka matla tumelo liketsong le toka tse neng li lokela ho tataisa baetapele ba sehlopha sa batho ba Molimo nakong ea Moshe le Davida, li ne lokela ho lateloa ke bao ba filoeng boikarabello ba kereke e ncha e sa tsoa hlophisoa ea Molimo khasong ea Evangeli.”—Ellen G. White, The Lik. of the Apostles, p. 95.

`Leka ho iketsetsa setšoantšo sa hore na ho ka ba bile joang kerekeng eo ea pele. Ke joang re bontšang limelo tseo kajeno?`