---
title:  Tataiso ea Paulose ea ho Phela le ho Rata hantle
date:  28/08/2019
---

Lengolo la Paulose ho Baroma le tsejoa hantle ka tlhaloso ea lona e tebileng ea lithuto tsa pholoho ka tumelo ka lefu la Kreste. Empa ka mora likhaolo tse 11 tsa thuto eo, ho ba ke ho fetoha ha se tiisoang. Paulose o fana ka tataiso ka ho phela le ho rata hantle, ho ipapisitsoe ka mohau le lerato la Molimo joalo ka le senotsoe ho Jesu le paleng ea Evengeling: “Ka baka leo, banab’eso, kea le rapela hle ka mehauhelo ea Molimo, hore le ke le o beele ’mele ea lōna, e be sehlabelo se phelang, se halalelang, se khahlisang Molimo; ke eona tšebeletso e le tšoanelang” (Ba-Roma. 12:1). Ha e le hantle, Paulose o re ka lebaka la seo Molimo a re etselitseng sona ka Jesu, ke tsela eo re lokelang ho phela ka eona.

`Bala le ho akaretsa Ba-Roma 12, haholo ho hlokomela litaelo tsa lerato le tlhokomelo ho ba bang, haholo bahloki.`

Ka tsela e itseng, Ba-Roma 12 e sebetsa e le kakaretso ea lihloho tse ngata tseo Paulose a fanang ka tlhaloso e feletseng ho a mang a mangolo a hae. O bua ka maemo a fapaneng le lineo ka hare ho kereke, ho kenyeletsa le ho sebeletsa le ho khothatsa ba bang, le ho fana (sheba lite. 3–8). Empa ha hore fela lintho tsena li etsoe, li lokela ho etsoa hantle, ka cheseho—’me ka holim’a tsohle—ka lerato (sheba litem. 9–11). Paulose o hlalosa ka tsela e utloahalang hore mofuta ona oa bophelo ke ofe. O khothaletsa balumeli ho ba le mamello mathateng le lihlorisong, ho hlokomela bahloki, ho ba baetsi ba khotso ’me ha ho khoneha—joalo ka ha re bone pejana—ho arabela bobe le ho hloka toka ka mosa, ho hlola bobe ka ho etsa botle (sheba Ba-Roma. 12:20, 21). Khaolo ena e hlalosa se boleloang ka ho phela joalo ka motho e mocha, ho sebeletsa Molimo ka bomong hape re le karolo ea sehlopha tumelo. Paulose o boleletse balumeli bana ba bacha ba Jesu hore maphelo a bona, le tse tlang pele, le liketso litlameha ho fetoha e le karabelo ea seo Jesu a se entseng bakeng sa bona ka lefu la hae sefapanong le tšepo ea bophelo bo sa feleng. Baphela joalo ka ha ba ne ba le khubung ea ’muso oa khatello le oa bokhopo oa Roma ea bohetene, Paulose o ba laela ho phela ka tsela e fapaneng: “Hape le se ke la ipapisa le lefatše lena, le mpe le fetohe ka nchafalo ea kelello ea lōna, le tle le lemohe ho ratoang ke Molimo, hore na ke hofe, ho molemo, ho khahlehang, ho phethehileng” (Ba-Roma. 12:2).

`Ke boitšoaro bofe le litloaelo tseo u lokelang ho li hanela motseng oa heno ho u thusa ho phela le ho rata hantle joalo ka molateli oa Jesu kajeno?`