---
title:  Jakobo “ea lokileng”
date:  29/08/2019
---

Moetlo oa Bokreste o supa hore Jakobo, ngoan’abo Jesu mohlomong ka malapa, e bile moetapele oa kereke ea pele e Jerusalema ’me e bile Jakobo eo e neng e le molula-setulo oa lekhotla la Jerusalema (sheba Lik. 15, ’moho le Ba-Galata 1 le 2). Haeba ho joalo, ho ea lumeleha hore e be ke eena ea ngotseng lengolo le setseng ka hare ho Bibele e le buka ea Jakobo.

Jakobo e ne e le lebitso le tloaelehileng ka nako eo, empa haeba e ne e le motho ea tšoanang, hape e ka ’na eaba moetapele oa kereke ea bitsoang Jakobo “ea lokileng,” se bolelang moetapele ea bohlale ea neng a beha pele ho etsa ba bang hantle le ho hlokomela ba hlophhileng ba nyatsehang. Buka e jereng lebitso la hae e hlalositsoe e le “Buka ea Testamente e ncha ea Liprovebia,” e shebaneng le ho hela ka ho loka le ka bohlale e le balateli ba Molimo. Sengoli sa Jakobo se ne se chesehelletse ho hopotsa babali ba Bakreste “Le be baetsi ba lentsoe, e seng bautloi feela ba ithetsang” (Jakobo 1:22), le hore bolumeli ba bohlokoa—bo hloekileng le bo ratoang ke Molimo—ke bo shebaneng le ho hlokomela bahloki le hateletsoeng le hanela mekhoa e bolisang ea sechaba se ba potileng (sheba Jakobo 1:27).

`Bala Jakobo 2:1–9 le 5:1–5. Ke joang boitšoaro ba Jakobo ho ba ruileng bo fapaneng le bo tloaelehileng bo etsoang ke sechaba? Taelo ea hae ke efe malebana le barui le bafutsana ka tsela eo ba lokelang ho tšoaroa kateng ka hara kereke?`

Jakobo o tiisa hore ho lakaletsa motho hantle—le ho lakaletsa mahlohonolo a Molimo—ho ke ke ha thusa letho haeba ba le tlokotsing ea serame le tlala. Ho fana ka lijo le liphahlo e tla ba ntho ea bohlokoa ho bontša le ho bonahatsa khathatseho ea rōna bakeng sa bona ho feta lipuo tse monate le litakaletso tsa mahlohonolo (sheba Jakobo 2:14–16). Jakobo o sebelisa sena e le mohlala oa khokahano lipakeng tsa tumelo le mesebetsi maemong a likamano le Molimo. Hape o pheta (Jakobo 2:8) seo Jesu a se rutileng ka ho rata oa heno joalo ka ha u ithata, a bontša kamoo molao ona o lokelang ho bolokoa kateng bophelong ba letsatsi ka leng. E pheloa bosebeletsing ho Molimo le ho ba bang, e seng ho fumana pholoho ka eona, ke tšenolo ea tumelo ea ’nete.

`Hobaneng ho le bonolo, le karolong e ka hare ea buka, ho ela hloko morui holim’a mofutsana?`