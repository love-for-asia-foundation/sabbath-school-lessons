---
title:  Pemikiran Lanjut
date:   07/06/2019
---

“Sering berlaku di mana ibu bapa tidak bersatu di dalam pemerintahan keluarga mereka.  Si bapa, bersama-sama dengan anak-anaknya tetapi hanya dalam waktu yang singkat, dan tidak tahu-menahu tentang pembawaan dan perwatakan unik setiap anak-anaknya, sering bertindak kasar dan kejam.  Dia sering tidak mengendalikan nafsu amarahnya, tetapi selalu menegur dengan penuh semangat.  Anak-anak mengetahui hal ini, tetapi gantinya tunduk, hukuman itu memenuhi mereka dengan kemarahan.  Sang ibu pula kadang-kadang membenarkan perbuatan salah namun pada lain waktu, dia akan menghukum dengan begitu berat.  Anak-anak tidak mengetahui apa yang akan terjadi kemudian dan tergoda untuk melihat berapa jauh mereka dapat melanggar peraturan dan tidak diberi hukuman.  Begitulah caranya bibit kejahatan itu tertanam dan menghasilkan buah.”—Ellen G. White, The Adventist Home, ms. 314, 315.

“Rumah tangga haruslah menjadi pusat cinta kasih yang paling suci dan paling mulia.  Kedamaian, kerukunan, cinta kasih dan kebahagiaan haruslah dipelihara dengan tekun setiap hari, sehingga segala perkara yang indah-indah ini berada di dalam hati orang-orang yang menjadi anggota keluarga itu.  Tanaman kasih itu haruslah dipelihara dengan baik-baik, jika tidak, ia akan mati.  Setiap prinsip-prinsip yang baik harus diperlihara jika kita mahu ia bertumbuh subur di dalam jiwa.  Apa yang ditanam Syaitan di dalam hati—kedengkian, iri hati, buruk sangka, bicara yang jahat, ketidaksabaran, berprasangka, mementingkan diri, tamak, dan kesia-siaan—haruslah dicabut.  Jika segala perkara yang jahat ini dibiarkan tinggal di dalam jiwa, ia akan mengeluarkan buah-buah yang akan membuatkan ramai orang tercemar. Oh, betapa ramai orang yang menumbuhkan tanam-tanaman yang beracun ini, yang membunuh buah-buah kasih yang indah itu serta menajiskan jiwa!”—ms. 195, 196.

**Soalan-soalan Perbincangan**

`1.	Baca petikan dari sebuah rencana tentang perkahwinan yang berikut.  “‘Sebab Imam Besar yang kita punya, bukanlah imam besar yang tidak dapat turut merasakan kelemahan-kelemahan kita, sebaliknya sama dengan kita, Ia telah dicobai, hanya tidak berbuat dosa’” (Ibr. 4:15).  Sama seperti Kristus meletakkan DiriNya dalam keadaan kita, cara terbaik untuk menghubungkan diriNya dengan kita, kita harus melakukan perkara yang sama kepada pasangan yang kita kahwini.  Cubalah untuk melihat apa sahaja keadaan atau krisis bukan hanya dari sudut pandangan anda sendiri tetapi dari sudut pandangan pasangan anda juga.  Perhatikan bagaimana dia melihat situasi itu, bagaimana ia telah memberi kesan kepadanya, dan mengapa dia berasa sedemikian.  Prinsip ini boleh meringankan situasi-situasi sukar yang dihadapi.  Dalam cara apakah kita boleh menerapkan prinsip ini dalam semua bidang yang berpotensi untuk menimbulkan konflik dengan orang lain?`

`2.	Di dalam kelas, berikan jawapan kepada soalan, “Adakah kemarahan itu sentiasa merupakan dosa?”  Pertahankan pandangan anda.`