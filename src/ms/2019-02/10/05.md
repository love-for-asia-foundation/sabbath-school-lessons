---
title:  Konflik, Penderaan, Kuasa dan Pengawalan
date:   05/06/2019
---

Kadangkala, konflik dan kemarahan yang belum diselesaikan berkembang kepada sesuatu yang negatif, dinamik yang membinasakan, bahkan penderaan dalam hubungan.  Penderaan boleh berlaku dalam beberapa bentuk—fizikal, perkataan, emosi, secara psikologi, seksual dan sebagainya.  Namun apa sahaja bentuk penderaan, ia bertentangan dengan prinsip utama kerajaan Tuhan—iaitu kasih tidak mementingkan diri.

`Apakah ajaran-ajaran penting tentang hubungan yang didapati dalam 1 Yohanes 4:7, 8 dan Kolose 3:19?`

“Hai suami-suami, kasihilah isterimu dan janganlah berlaku kasar terhadap dia” (Kol. 3:19).  Kata “kasar” dalam bahasa Yunani asal merujuk kepada seseorang dalam keadaan marah atau kecewa kepada pasangan, dan menyebabkan kesakitan yang berlanjut-lanjutan, kebencian yang teramat, dan ekspresi benci kepadanya.  Paulus sangat jelas menyatakan bahawa seorang pasangan seharusnya tidak membenci atau berlaku kasar.  Penderaan secara emosi, seksual, dan fizikal adalah perbuatan yang tidak boleh diterima pada seorang suami atau pasangan Kristian.  Sebaliknya, apa yang boleh diterima adalah sikap mengasihi pasangan anda.  Paulus juga menyatakan dengan jelas bahawa kasih itu sabar dan murah hati, ia tidak cemburu, tidak memegahkan diri, tidak sombong, tidak melakukan yang tidak sopan, tidak mencari keuntungan diri, tidak pemarah, tidak menyimpan kesalahan orang lain, tidak bersukacita kerana ketidakadilan, tetapi ia bersukacita kerana kebenaran.  Kasih selalu melindungi, selalu percaya, selalu berharap, dan selalu sabar.  Tidak ada satu pun ciri-ciri kasih, walau sedikit pun, yang menerima penderaan dalam apa jua cara, bentuk dan sifat.

Hubungan yang sihat adalah apabila kedua-dua pasangan merasa dilindungi dan merasa selamat, di mana kemarahan dikawal dengan cara yang sihat, dan melayani satu sama lain merupakan suatu kebiasaan.  Selalunya, mangsa-mangsa dera merasa bersalah, seolah-olah mereka yang bertanggungjawab membangkitkan amarah si pendera dan mereka wajar menerima penderaan tersebut.  Pendera bijak dalam mengawal dan membuatkan mangsa-mangsa merasa bahawa mereka yang bertanggungjawab.  Namun kenyataannya adalah tidak ada seorang pun yang patut didera oleh sesiapa pun, dan pendera bertanggungjawab ke atas pilihan dan perbuatan mereka sendiri.  Berita baiknya adalah, Alkitab menawarkan penghiburan, bukan perasaan bersalah, untuk mangsa-mangsa penderaan.  Dalam beberapa situasi, di mana masalah tidak lagi terkawal, seseorang seharusnya tidak berasa takut untuk mendapatkan bantuan dari luar.

`Sungguh malang kerana terdapat budaya-budaya yang membenarkan penderaan kepada para wanita.  Mengapa harus tidak seorang pun Kristian jatuh ke dalam perlakuan seperti ini, tidak mengira apapun budaya mereka perbolehkan?`