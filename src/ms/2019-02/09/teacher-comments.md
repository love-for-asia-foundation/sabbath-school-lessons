---
title:  Komen Guru
date:   31/05/2019
---

#### Ringkasan

Ada beberapa fasa hidup berkeluarga yang kita harap kita tidak pernah lalui.  Ada di antaranya yang tidak dapat dielakkan, dan masih begitu menyakitkan, seperti hilangnya kesihatan dan nyawa di akhirnya.  Sebahagian lagi tidak pernah difikirkan akan mungkin berlaku.  Siapa yang tahu bahawa hari perkahwinan kita, ketika berdiri di hadapan sahabat dan keluarga, akan juga menjadi tempat peresmian perzinahan, ketagihan dan keganasan rumahtangga?  Namun perkara seperti ini senantiasa berlaku.  Pelajaran pada minggu ini merenungkan beberapa realiti kehidupan keluarga yang akan kita lalui, dan membahasnya melalui nasihat alkitabiah dan Kristian.

Tidak ada keraguan bahawa kesihatan fizikal dan kebajikan kita memprihatinkan Tuhan.  Ketika kita menderita, Dia juga menderita: “Tetapi sesungguhnya, penyakit kitalah yang ditanggungnya, dan kesengsaraan kita yang dipikulnya” (Yes. 53:4).  Kita mungkin berfikir bahawa apabila Mesias datang ke dunia, Dia akan mempunyai tanggungjawab-tanggungjawab yang lebih mendesak selain dari menghabiskan waktunya menyembuhkan individu-individu, tetapi kita salah.  Untuk itulah sebenarnya Dia menghabiskan sebahagian besar daripada waktuNya.  Kita boleh menganggap bahawa jiwaNya tidak berubah untuk perkara seperti ini.  Oleh itu, keprihatinan dan kepedulianNya yang selalu ada untuk orang yang sakit harus menjadi cap meterai pelayanan selama-lamanya bagi mereka yang telah mengambil namaNya.

“Saya telah mempercayai kamu!”  Nada yang kedengaran dari kata-kata ini tidak menggambarkan realiti sebenar kerana ia sering diucapkan berikutan dengan pengkhianatan yang menyakitkan.  Yesus Sendiri mengetahui bagaimana rasanya dikhianati (Luk. 22:48) dan boleh mengerti perasaan semua mereka yang telah dikhianati kepercayaannya.  Bahkan kata-kataNya juga menunjukkan keprihatinan terhadap perzinahan (Mat. 5:28), walaupun sering dibaca dari sudut kekudusan peribadi, boleh dilihat sebagai usaha untuk memelihara komitmen pasangan dengan bijaksana menghalanginya dalam hati, bahagian tubuh yang dikeji oleh hukum.

#### Ulasan

**Dari Sudut Pandang Tuhan yang Telah Menderita**

Pada suatu tahap, kita semua secara intelek pasti bergelut dengan kesakitan dan penderitaan yang tidak henti di dalam dunia ini.  Pergelutan besar Joseph yang pertama adalah satu upacara memperingati di mana dia terpaksa bertentang mata dengan seorang ibu dan memberitahunya tentang Tuhan yang sentiasa hadir sedangkan anak lelakinya (sahabat karib Joseph sewaktu di sekolah rendah) mengalami kerosakan otak akibat satu kemalangan kereta dan kemudiannya mengakhiri hidupnya dengan membunuh diri.  Joseph belum mencapai umur dua puluh, begitu juga dengan sahabat baiknya.  Seringkali, sukar untuk mengetahui apa yang perlu diucapkan dalam waktu yang demikian.  Namun, tentu lebih sukar jika Tuhan yang Joseph ingin kongsikan dengan ibu kepada sahabat karibnya itu tidak melihat AnakNya sendiri tergantung dan mati di kayu salib.  Tuhan kita telah meminum sisa kesakitan dan penderitaan itu Sendiri dan oleh itu layak melalui pengalamanNya untuk berkata-kata tentang kesakitan kita.  Dia sesungguhnya unik di antara tuhan-tuhan lain dalam hal ini.

Sementara pelajaran ini bergerak melalui waktu-waktu kehilangan yang membawa kita bersemuka dengan pelbagai tahap penderitaan, adalah penting Tuhan yang benar—bukan tuhan yang melarikan diri dari penderitaan—hadir dalam perbincangan ini.  Dalam The Cross of Christ (Downer’s Grove, Ill.: InterVarsity Press, 2006) pemimpin gereja, mendiang John R W. Stott memerhatikan, “Saya sendiri tidak pernah percaya kepada Tuhan, jika bukan kerana salib itu…  Dalam dunia sakit yang nyata, bagaimana mungkin seseorang akan menyembah Tuhan yang tidak kebal dengan kesakitan?”  Dia meneruskan dengan berkata bahawa penderitaan kita dapat ditanggung kerana apa yang dilaluiNya.  Sungguh benar hal ini.

**Teladan-teladan yang Menguatkan**

Apabila kita melihat kesihatan perlahan-lahan hilang dari orang yang kita kasihi atau merasakannya berlaku di dalam diri kita sendiri, Annie Johnson Flint, dan keindahan yang dicurahkan dari tangannya yang menderita artritis, melayani kita semua.  Dia seorang anak yatim piatu sejak kecil dan secara perlahan-lahan mendapat penyakit reumatik artritis, yang menyebabkan fizikalnya bongkok dan menyeksa tubuhnya dengan kesakitan.  Dia mendapat penyakit kanser, yang merebak, dan kemudiannya dia berlawan dengan kebutaan.  Kesakitannya dan kudis pada tubuhnya menjadi begitu parah sehinggakan penulis riwayat hidup Annie menceritakan waktu terakhir dia melihatnya, tubuhnya dibantali oleh tujuh atau lapan bantal.  Namun dari tubuh anak Tuhan yang lumpuh tidak bermaya itu terhasil sebuah nyanyian pujian:

“Dia memberi lebih banyak rahmat apabila beban bertambah lebih besar, 

Dia mengirimkan lebih banyak kekuatan apabila pekerjaan semakin bertambah;

Untuk setiap pertambahan kesusahan Dia menambah belas kasihanNya,

Untuk setiap pencobaan yang berlipat ganda, Dia melipatgandakan kedamaian.”

Ketika kita hampir menghabiskan bekalan ketahanan kita, 

Ketika kekuatan kita gagal sebelum pun sehari berlalu,

Ketika kita tiba di penghujung sumber bekalan kita,

Tuhan kita yang memberi dengan penuh baru bermula.

Janganlah takut keperluanmu melebihi pemberianNya,

Tuhan kita sentiasa rindu mengongsikan sumber-sumberNya,

Bersandarlah sekuatnya kepada tangan yang kekal itu, sentiasa siap sedia;

Bapa, engkau dan bebanmu, kedua-dua diangkatNya,

KasihNya tiada batasan, belas kasihanNya tiada ukuran,

KuasaNya yang tiada sempadan dikenal oleh manusia;

Dari kekayaanNya yang tidak terbatas di dalam Yesus

Dia memberi, dan memberi, dan memberi lagi.

Apabila kita memikirkan tentang kematian, kita harus memikirkan pemergian Henry White, anak lelaki sulung Ellen White.  Dia mendapat selsema, yang kemudian bertukar menjadi radang paru-paru, dan sakit yang membawa maut.  Ellen White mengingat kembali saat-saat yang menyentuh perasaan bersama dengan anaknya: “Ketika Henry White, anak lelaki kami yang sulung, terbaring menunggu saat kematian, dia berkata, ‘Katil sakit adalah tempat yang sungguh bernilai apabila kita memiliki kehadiran Yesus.’ ”—Selected Messages, buku 2, ms. 274.  Pada Disember 1863, James dan Ellen White kehilangan “penyanyi manis” mereka.  Dia meminta untuk dikebumikan di sebelah adiknya, John Herbert, supaya mereka boleh naik bersama-sama pada hari kebangkitan itu nanti.  Dia hanya berusia enam belas tahun, tetapi dia meninggalkan satu pemberian hadiah lahir dari pengalaman: kehadiran Yesus dan janji akan kebangkitan.  Hadiah berkembar ini menjadikan semuanya boleh ditanggung.

**Akar Keganasan dan Perzinahan**
	
Sama ada seseorang itu beragama Kristian atau bukan, Yesus orang Nazareth harus dipuji atas keutamaanNya untuk mendedahkan akar kepada kejahatan manusia.  Kebanyakan orang boleh mengenal masalah-masalah sosial, seperti keganasan rumahtangga dan perzinahan, tetapi gagal mencadangkan penyelesaian yang benar-benar berkesan dan membuat satu perubahan yang besar.  Yesus, disebaliknya, tidak mempunyai keragu-raguan untuk mendedahkan, dan kemudian menghapuskan, akar kepada perkara tidak bermoral ini.  Sementara panduan pelajaran Alkitab menyentuh tentang subjek keganasan keluarga dan ketidaksetiaan, adalah baik untuk kita mendengarkan pengertian yang tajam tentang subjek-subjek ini.
	
Yesus mengesan benih-benih ketidaksetiaan dalam perkahwinan dan pembunuhan (kemuncak kepada kejahatan) dan sehingga kepada aktiviti-aktiviti yang secara peribadi kita ikut serta (Mat. 5:21, 22, 27, 28).  Satu kenyataan yang serius adalah bahawa mata yang bernafsu dan roh pemarah, sesuatu yang kita semua pernah alami, meletakkan setiap kita pada satu arah yang, jika dibiarkan terus-terusan tanpa kawalan, akan musnah dalam perzinahan dan pembunuhan.  Jika ini kedengaran sungguh keterlaluan, fikirkan tentang rayuan Yesus kepada mahkamah tertinggi di negeri itu, Majlis Sanhedrin, dan akhirnya kepada “api neraka” hanya kerana suara-suara penghinaan terhadap seorang yang lain (Mat. 5:22).  Ini bukanlah bahasa hiperbola tetapi satu kenyataan kejam bahawa pembunuhan dan perzinahan adalah pokok sumber kepada buah nafsu dan kemarahan.
	
Yesus bersikap mencegah dan bersiap-siaga apabila berurusan dengan doa seksual dan pembunuhan (keganasan melampau).  Dia membawakan “perang kepada pihak musuh” pada peringkat awal lagi; contohnya pada peringkat mata mula bernafsu dan kata-kata yang marah.  Dia tidaklah begitu naif menunggu untuk menghentikan keganasan seorang lelaki yang separuh gila kerana marah atau menunggu kesetiaan dalam hubungan seksual daripada seseorang yang sudah menyerahkan diri sepenuhnya kepada nafsu berahi dengan cara menonton atau berkhayal.  Bayangkan sebuah masyarakat (keluarga, gereja, dan negeri) yang memandang kepada firman Tuhan dengan kesungguhan dan menanam sejak usia muda rasa takut atau malu terhadap kemarahan yang tidak terkawal, dan juga memperlekehkan sebarang keseksualan yang akan menimbulkan fikiran dan pandangan bernafsu.

**Kesaksian yang Trajik**

Seseorang itu tentu mengharapkan rumahtangga yang telah mengisytiharkan mengikut Yesus—rumahtangga Kristian--- terkecuali dari keganasan rumahtangga.  Namun bertentangan dengan ini, Benjamin Keys, bersama dengan Regent University’s Center for Trauma Studies, bersedih dengan fakta bahawa “di dalam keluarga Kristian, terdapat lebih banyak kekerapan berlakunya keganasan rumahtangga berbanding dengan rumahtangga bukan Kristian.”—Dalam Charlene Aaron, “Domestic Abuse in the Chruch: ‘A Silent Epidemic,’ ” Feb. 5, 2006, dapatan dari http://www1.cbn.com/cbnnews/us/2016/January/Combating-Domestic-Abuse-in-the-Church.  Terkejut?  Mungkin cerita seperti Marleen perlu diutarakan dan diketengahkan, “Seorang wanita yang saya panggil ‘Marleen’ bertemu dengan pendeta untuk memohon pertolongan.  ‘Suami saya mendera saya,’ dia memberitahu pendeta.  ‘Minggu lalu, dia memukul dan menendang saya.  Dia mematahkan satu daripada tulang rusuk saya.”  Pendeta Marleen bersimpati.  Dia berdoa dengan Marleen—dan menghantarnya pulang.  “Cuba untuk lebih merendahkan diri,” nasihat pendeta.  ‘Lagi pun, suami kamu adalah ketua rohani kamu.’  Dua minggu kemudian, Marleen mati dipukul oleh suaminya, seorang pendera.  Gereja Marleen tidak dapat mempercayainya.  Suami Marleen adalah seorang guru Sekolah Minggu dan seorang diakon.  Bagaimana mungkin dia sanggup melakukan sedemikian?”—Chuck Colson, “Domestic Violence Within the Church: The Ugly Truth” (Okt. 20, 2009), dapatan dari http://www.christianheadlines.com/news/domestic-violence-within-the-church-the-ugly-truth-11602500.html.
	
Peringatkan anggota kelas anda bahawa penulis-penulis pelajaran dalam minggu ini, yang telah menonjolkan topik keganasan rumahtangga, sedar bahawa pendengar-pendengar mereka terdiri daripada umat Kristian yang duduk di dalam Sekolah Sabat anda.  Kajian pelajaran ini menyediakan peluang untuk mengambil tahu akan “wabak senyap” dan mendedahkannya, dengan menggalakkan mangsa-mangsa di bawah penderaan untuk mencari bantuan pada hari ini.

**Penerapan Hidup**

Walaupun pelajaran pada minggu ini telah memenuhkan ruangnya dengan pengalaman-pengalaman kehidupan yang suram, ia menyentuh tentang hal-hal yang benar-benar terjadi di rumah-rumah anggota-anggota keluarga.  Bukan selalu hari sabat pagi itu adalah “Selamat Sabat” kepada segelintir orang.  Kelas Sekolah Sabat anda menyediakan peluang kepada mereka yang sedang mengalami kesakitan untuk mengongsikan dan meminta pertolongan.  Perhatikan waktu-waktu untuk hal demikian.  Bincangkan beberapa langkah-langkah praktical yang menjadikan gereja-gereja seperti surga untuk keluarga yang berada dalam kesusahan.

1.	Satu cara untuk membentuk masyarakat penyembuh di kalangan gereja adalah dengan berhubungan dengan mereka yang telah menderita di masa lalu dan mereka yang sedang menderita pada saat ini.  Bahkan orang yang menderita sekarang juga boleh melayani mereka yang sedang menderita pada saat ini.  Tanyakan kepada anggota kelas bagaimana gereja tempatan boleh mencapai tujuan ini, dengan memperdengarkan petikan yang memberi inspirasi ini: “Mereka yang telah melalui kesedihan yang terbesar selalunya mereka yang membawa penghiburan terbesar kepada orang lain, membawa cahaya ke mana sahaja mereka pergi.  Mereka yang sedemikian telah diluruskan dan dimaniskan oleh kepayahan-kepayahan mereka; mereka tidak hilang keyakinan kepada Tuhan apabila kesusahan datang menyerang mereka, tetapi tetap bertaut rapat kepada kasihNya yang melindungkan.” –Selected Messages, buku 2, ms. 274.
2.	Keganasan di dalam keluarga adalah satu masalah yang berlaku atas banyak sebab.  Namun terdapat satu sebab yang sangat merosakkan iaitu hakikat bahawa ia ditutup dengan kesenyapan dan penafian.  Sama seperti Alkitab yang berterus-terang tentang hal penderaan di dalam keluarga-keluarga yang masyur (Kej. 4:8, 37:17-48, 2 Sam. 11:4, 13:14), keganasan dalam bentuk apa pun, di dalam keluarga, perlu dikemukan demi untuk keselamatan, pertanggungjawaban, dan oleh kerana komitmen seorang Kristian.  Bagaimanakah gereja setempat boleh membina tempat bagi mangsa-mangsa dera untuk mendapatkan perlindungan?