---
title:  Kehilangan Kesihatan
date:   26/05/2019
---

Kita berada beribu-ribu tahun jauhnya dari pokok kehidupan; dan kita semua merasakannya juga, terutama apabila kita menyentuh tentang hal kesihatan fizikal kita.  Lambat laun, kecuali kita mati pada usia muda akibat kecelakaan, kita semua akan menghadapi hakikat yang pahit bahawa kita akan kehilangan kesihatan kita.

Sesukar manapun kehilangan kesihatan itu, betapa lebih menyakitkan apabila ia menyerang bukan hanya diri kita sendiri, tetapi salah seorang keluarga kita.  Berapa ramai ibu bapa, terutama apabila berdepan dengan keadaan seorang anak yang sakit, berharap bahawa mereka, si ibu atau si ayah, yang sakit dan bukan anak itu?  Malangnya, kita tidak diberikan pilihan itu.

`Apakah persamaan dalam semua peristiwa-peristiwa ini?  Mrk. 5:22-24, 35-43; Mat. 15:22-28; Luk. 4:38, 39; Yoh. 4:46-54.`

Dalam setiap kes ini, dan tidak ragu lagi dalam banyak kes yang lain, ia adalah mengenai seorang anggota keluarga yang mencari pertolongan Yesus untuk mendapat seorang lagi anggota di dalam keluarga.

Tidak dipertikaikan lagi, kita mengetahui bahawa kita menderita kerana kita hidup di dalam dunia yang telah jatuh.  Ketika dosa masuk ke dunia, bukan hanya kematian yang masuk, tetapi juga kesakitan yang kronik, keuzuran dan penyakit.  Apabila berhadapan dengan penyakit kronik atau yang boleh membawa maut, kemungkinan kita mengalami kejutan, kemarahan, keputusasaan, dan mungkin mahu berteriak, “Tuhanku, Tuhanku, mengapa Engkau meninggalkan aku?  Aku berseru, tetapi Engkau tetap jauh dan tidak menolong aku?” (Mzm. 22:1).  Sama seperti Daud, kita mempunyai persoalan, kemarahan, dan kesakitan kepada Tuhan.

Dalam banyak cara, penyakit dan penderitaan akan tetap menjadi suatu misteri sehinggalah kematian itu di akhirnya akan dikalahkan pada kedatangan Yesus.  Pada masa yang sama, kita boleh mempelajari kebenaran-kebenaran yang penting dari Firman Tuhan.  Sementara Ayub menanggung kesakitan yang tak terkatakan, dia mengalami keakraban hubungan dengan Tuhan.  Dia menerangkan, “Hanya dari kata orang saja aku mendengar tentang Engkau, tetapi sekarang mataku sendiri memandang Engkau” (Ayub 42:5).  Paulus mempunyai penyakit kronik yang tertentu, dan bagaimana dia menanganinya memberitahukan kita bahawa penderitaan memperlengkapkan kita untuk menghibur orang lain, ia memberikan kita rasa belas kasihan untuk orang lain yang sedang menderita sakit, dan ia memberi keupayaan kepada kita untuk melayani dengan lebih efektif (2 Kor. 1:3-5)—namun, hanya jika kita tidak membiarkannya mematahkan kita.

`Sama ada kita atau ahli-ahli keluarga kita yang menderita sakit, apakah janji-janji yang kita boleh tuntut?  Mengapakah, pada saat-saat sebegini, realiti tentang Yesus, Tuhan kita, yang menderita di kayu salib begitu penting kepada kita?  Apakah yang Dia, di atas kayu salib, ajarkan kepada kita tentang kasih Tuhan yang tak berkesudahan, termasuklah ketika mengalami penyakit dalam keluarga kita?`