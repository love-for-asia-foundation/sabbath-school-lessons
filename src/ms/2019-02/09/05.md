---
title:  Kehilangan Kebebasan
date:   29/05/2019
---

Hanya Tuhan sahaja yang tahu berapa juta, malahan berapa laksa, orang yang bergelut dengan ketagihan dalam pelbagai bentuk.  Sehingga pada hari ini, ahli saintis masih tidak mengetahui dengan pasti apa yang menyebabkannya, walaupun dalam beberapa kes mereka sebenarnya boleh melihat di bahagian mana otak kita yang mengawal nafsu dan keinginan terletak.

Malangnya, mencari lokasi di mana ketagihan ini terletak tidak sama, bagaimanapun, dengan usaha untuk membebaskan kita dari ketagihan-ketagihan.

Ketagihan adalah sesuatu yang sukar kepada semua, bukan hanya kepada mereka yang ketagih.  Ahli-ahli keluarga, ibu bapa, pasangan, anak-anak—semua sama-sama menderita apabila ada ahli keluarga yang berada di bawah cengkaman kuasa yang nampaknya sukar untuk mereka lepaskan diri.

Dadah, alkohol, rokok, judi, pornografi, seks, bahkan makanan—apa yang menjadikan benda-benda ini menjadi suatu ketagihan adalah penggunaan dan penyalahgunaan secara kerap dan berterusan.   Anda tidak berupaya untuk berhenti walaupun anda tahu ia memudaratkan anda.  Sementara menikmati kebebasan memilih anda, anda menjadi hamba kepada apa sahaja yang menjadikan anda ketagih, dan anda sebenarnya kehilangan kebebasan anda.  Petrus mempunyai penerangan yang mudah tentang apa ketagihan itu dan apa akibatnya: “Mereka menjanjikan kemerdekaan kepada orang lain, padahal mereka sendiri adalah hamba-hamba kebinasaan, kerana siapa yang dikalahkan orang, ia adalah hamba orang itu” (2 Petrus 2:19).

`Apakah perkara-perkara yang membawa orang kepada ketagihan?  Luk. 16:13, Rm. 6:16, Yak. 1:13-15, 1 Yoh. 2:16.`

Dosa dan ketagihan tidak semestinya hal yang sama.  Anda boleh melakukan dosa yang bukan merupakan suatu ketagihan, walaupun kadangkala ia boleh bertukar kepada ketagihan.  Adalah lebih baik, melalui kuasa Tuhan, untuk menghentikan dosa itu sebelum ia menjadi suatu ketagihan.  Sudah tentu, satu-satunya penyelesaian yang kekal kepada dosa dan masalah ketagihan itu adalah dengan menerima hati yang baru.  “Barangsiapa menjadi milik Kristus Yesus, ia telah menyalibkan daging dengan segala hawa nafsu dan keinginannya” (Gal. 5:24).  Paulus juga menjelaskan kepada orang-orang Roma maksud mati kepada dosa, sifat ketagihan itu, supaya kita boleh hidup untuk Kristus (Rm. 6:8-13), dan dia menambah, “Tetapi kenakanlah Tuhan Yesus Kristus sebagai perlengkapan senjata terang dan janganlah merawat tubuhmu untuk memuaskan keinginannya” (Rm. 13:14).

`Siapakah, secara peribadi, tidak mengetahui tentang pergelutan ketagihan, sama ada dalam diri sendiri mahupun orang lain, bahkan mungkin ahli-ahli keluarga?  Bagaimanakah anda boleh membantu orang-orang ini sedar bahawa ia bukanlah pengakuan kegagalan kerohanian jika, walaupun sebagai orang-orang Kristian, mereka masih memerlukan bantuan pakar?`