---
title:  Pertemuan Keluarga
date:   24/06/2019
---

Pengenalan penyembahan berhala kepada Israel oleh Izebel, isteri Ahab yang berbangsa Sidon, mempercepatkan penurunan akhlak bangsa itu.  Ajaran-ajaran Tuhan yang memuliakan perkahwinan, keluarga dan seksual dibayangi oleh amalan-amalan seperti sumbang mahram, pelacuran, dan penyimpangan seksual lainnya.  Ke dalam arena konflik ini, Elia yang namanya bermaksud “Jehovah adalah Tuhanku,” masuk untuk mengutuk Baal.

`Apakah pengalaman Elia yang mengaitkannya dengan kejadian yang memutarbalikkan kepercayaan orang-orang kafir dan membawa hidup baru kepada keluarga 1 Raj. 16:29-17:24; bandingkan dengan Luk. 4:25, 26.`

Elia menjadi sasaran setelah dia mengumumkan tulah kemarau yang akan melanda negeri tersebut.  Lalu, Tuhan memberi perlindungan kepadanya di suatu tempat yang tidak dijangka—di rumah seorang janda miskin yang tinggal di Sarfat yang termasuk di wilayah Sidon, berdekatan dengan kampung halaman Izebel.  Elia menyapa janda itu dengan sebuah ujian yang sangat sukar, iaitu menggunakan bekalan kayu api, minyak dan tepung yang terakhir untuk diberikan kepada Elia dan mempercayakan masa hadapannya kepada Tuhan.  Iman wanita ini menjadi satu lagenda.  Yesus Sendiri memuji imannya (Luk. 4:26).  Sementara bekalan minyak dan makanan berterusan berhari-hari lamanya, wanita ini kini lebih mengerti tentang Jehovah.  Kemudian, secara tragis, satu-satunya anak lelakinya jatuh sakit dan meninggal dunia.  Dalam meluahkan kedukaannya kepada Elia, dia mencerminkan keadaan agama kebanyakan orang di sekelilingnya, ajaran-ajaran sesat yang melanda bangsa Israel, iaitu kepercayaan bahawa dosa seseorang memerlukan korban seorang anak (1 Raja-Raja 17:18; bandingkan dengan Yeremia 19:5, Mikha 6:7).

`Apakah kesan persatuan semula dengan anak lelakinya ke atas pengalaman rohani janda tersebut?  1 Raj. 17:24. Apa yang kita boleh pelajari dari kata-katanya?`

Jawapan ibu ini memperlihatkan kesan mesej yang dibawa oleh Elia.  Iman dalam Tuhan dan FirmanNya lahir dari hati ketika, dengan kuasaNya, satu hidup dipulihkan dan keluarga itu dipersatukan semula.  Ramai orang pada masa kini yang menunjukkan persetujuan apabila doktrin-doktrin dikhotbahkan, namun hanya suam-suam di dalam pengalaman iman mereka.  Bagaimana pun, apabila kebenaran Firman Tuhan itu dialami secara peribadi dan pembaharuan dan pemulihan berlaku di dalam hubungan rumahtangga, kepercayaan itu akan datang dengan daya kuasa yang sungguh kuat di dalam hati.

`Apakah pertemuan-pertemuan semula dengan keluarga yang anda tunggu-tunggu?  Apakah janji-janji Tuhan yang anda pegang, yang memberikan harapan kepada pertemuan semula itu?`