---
title:  Pusat Keramahan yang Menular
date:   20/06/2019
---

**Bandingkan rujukan-rujukan alkitabiah tentang keramah-tamahan dengan kejadian-kejadian sebenar yang berlaku di dalam rumah beberapa keluarga Alkitab seperti yang tersenarai di bawah.  Yes. 58:6, 7, 10-12; Rm. 12:13; 1 Ptr. 4:9. Perhatikan ciri-ciri kebaikan yang ditunjukkan.**

`Abraham dan Sarah (Kej. 18:1-8)`

`Ribka dan keluarganya (Kej. 24:15-20; 31-33)`

`Zakheus (Luk. 19:1-9)`

Hospitaliti (keramah-tamahan) bermaksud memenuhkan keperluan-keperluan asas orang lain untuk mendapat rehat, makanan dan persahabatan.  Ia merupakan ungkapan kasih yang suka memberi.  Yesus mengaitkan kepentingan teologi kepada keramah-tamahan apabila Dia mengajarkan bahawa memberi makan kepada yang lapar dan memberi minum kepada yang haus adalah pelayanan yang juga dilakukan kepadaNya (Mat. 25:34-40).  Menggunakan rumah sebagai pelayanan boleh bermula dengan menjemput jiran-jiran untuk makan sehinggalah kepada tahap keramah-tamahan yang radikal seperti memberi tumpangan kepada seorang mangsa dera.  Ia mungkin melibatkan persahabatan, sebuah kesempatan untuk melayangkan doa dengan seseorang, atau menjalankan penyelidikan Alkitab.  Keramah-tamahan yang sebenar lahir dari hati mereka yang telah disentuh oleh kasih Tuhan dan ingin mengekspresikan kasih mereka melalui kata-kata dan perbuatan.

Keluarga kadangkala mengeluh mereka kekurangan kemudahan, masa, dan/atau tenaga untuk menawarkan keramah-tamahan.  Sementara yang lain berasa janggal, tidak berkemahiran, dan tidak yakin tentang melakukan sesuatu melebihi dari perkara biasa yang dilakukan ketika bersahabat dengan orang yang tidak beriman.  Ada juga beberapa yang mahu menghindari kesulitan-kesulitan hidup yang mungkin akan timbul apabila bercampur-gaul dengan orang lain.  Banyak keluarga-keluarga masa kini yang keliru dengan maksud menawarkan keramah-tamahan dan memberi hiburan.

`Dalam cara-cara apakah kehidupan keluarga anda mencerminkan keadaan kerohanian anda sendiri?`