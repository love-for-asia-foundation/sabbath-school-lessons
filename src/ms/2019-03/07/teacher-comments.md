---
title:  Komen Guru
date:   16/08/2019
---

#### Bahagian 1: Ringkasan

Dalam Matius 11: 1-15, kita membaca bahawa selepas Yesus selesai memberi arahan kepada dua belas orang muridNya, Dia pergi untuk mengajar dan berkhutbah di kota-kota di Galilea. Semasa Yohanes Pembaptis berada di penjara, murid-muridnya melawatnya. Mereka memberitahu kepadanya tentang "karya-karya Yesus" (Ellen G. White, The Desire of Ages, halaman 214; lihat juga Mat 11: 2) dan bagaimana orang-orang berbondong-bondong datang kepadaNya. Tetapi murid-murid Yohanes "meragui mengapa, jika guru baru ini adalah Mesias, Dia tidak melakukan apa-apa untuk membebaskan Yohanes. . . . Keraguan ini bukannya tanpa kesan. Keraguan yang tidak seharusnya timbul telah disarankan kepada Yohanes.”—The Desire of Ages, ms 214, 215.

Yohanes menjangkakan bahawa Yesus akan datang untuk menghakimi dan membebaskan umat Tuhan. Tetapi apabila Yesus tidak melakukan apa yang diharapkan oleh Yohanes, Yohanes "menjadi bingung dan gelisah." — Halaman 215. Yohanes mengutus dua orang pengikutnya untuk meminta  penjelasan Yesus mengenai misiNya. Murid-murid Yohanes berkata kepada Yesus, "Engkaukah yang akan datang itu atau haruskah kami menantikan orang lain?"  (Mat 11: 3). "Yesus menjawab mereka: Pergilah dan katakanlah kepada Yohanes apa yang kamu dengar dan kamu lihat:  orang buta melihat, orang lumpuh berjalan, orang kusta menjadi tahir, orang tuli mendengar, orang mati dibangkitkan dan kepada orang miskin diberitakan kabar baik." (Mat 11: 4, 5). 

Pelajaran ini mengingatkan kita bahawa, walaupun kebanyakan orang, termasuk Yohanes Pembaptis, menyalahpahami sifat sebenar pelayanan Yesus, Kitab Ibrani telah menjangkanya. Selain itu, Yesus menyatakan misiNya kepada orang miskin dan yang tertindas sebagai kegenapan nubuatan dalam Yesaya 61.

**Matlamat Guru**:

Selidiki bersama dengan kelas anda perbandingan lagu Kegembiraan Maria dalam Lukas 1: 46-55 dan lagu Hannah dalam 1 Samuel 2: 1-10.

Selanjutnya, selidiki implikasi pernyataan misi Yesus ke atas pernyataan misi gereja anda.

**Tanyakan**: Apakah "semangat pengorbanan"?

Bincangkan: Apakah peranan salib Kristus dalam kerja yang kita lakukan untuk Dia?

Selidiki bersama kelas anda bagaimana salib adalah demonstrasi terunggul kasih Tuhan bagi manusia.

#### Bahagian II: Ulasan 

**Kitab Suci**: Selepas malaikat mengumumkan kelahiran Yesus kepada Maria, dia pergi melawat sepupunya Elizabeth yang sedang hamil. Semasa lawatan itu, Maria, Elizabeth, dan bayinya yang belum lahir bersukacita. Baca Lukas 1: 41-44. Maria kemudian mengungkapkan kegembiraannya dalam lagu (Lukas 1: 46-55). Lagu ini dipenuhi dengan konsep dan frasa Perjanjian Lama. Ia menunjukkan penyerahan penuh Maria kepada kehendak Tuhan, pengertiannya terhadap Kitab Suci, dan kesyukuran kepada Juruselamatnya. Seperti lagu Hannah (1 Sam 2: 1-10), lagu Maria menyatakan Tuhan yang membela kaum yang tertindas dan melayani orang yang lapar. Ia juga memperlihatkan elemen Mesianik dan menunjukkan kesedaran Maria tentang peranannya sendiri sebagai yang dipilih oleh Tuhan.

Baca lagu Hannah dalam 1 Samuel 2: 1-10. Apakh persamaan yang anda lihat antara lagu Maria dan lagu Hannah?

**Kitab Suci**: Dalam Lukas 4: 14-30, kita membaca tentang kembalinya Yesus ke kampung halamanNya untuk mengumumkan pernyataan misiNya, yang dijumpai dalam ayat 18 dan 19. Di sini Yesus memetik Yesaya 61: 1, 2 dan mengakhiri bacaanNya yang singkat bahagian terakhir daripada ayat 2, tidak memasukkan kata-kata "dan hari pembalasan Tuhan kita, untuk menghibur semua orang berkabung." Yesus ingin menekankan bahawa masa belum tiba untuk penghakiman pembalasan (lihat Yohanes 3:17).  Sebaliknya, tumpuan Yesus adalah pemulihan yobel. Komitmen yang tulen untuk pemulihan Yobel akan, pada akhirnya, menghasilkan perubahan masyarakat. Perhatikan apa yang dijanjikan dalam Yesaya 61: 3, 4: Tuhan menghendaki "untuk mengaruniakan kepada mereka perhiasan kepala ganti abu, minyak untuk pesta ganti kain kabung, nyanyian puji-pujian ganti semangat yang pudar; . . .  Mereka akan membangun reruntuhan yang sudah berabad-abad, dan akan mendirikan kembali tempat-tempat yang sejak dahulu menjadi sunyi; mereka akan membaharui kota-kota yang runtuh, tempat-tempat yang telah turun-temurun menjadi sunyi."  

Terdapat sedikit bukti pematuhan penuh Israel terhadap perintah yobel. Tetapi pada zaman Yesus, para pemimpin Sanhedrin telah mereka satu cara untuk menghindari perintah itu secara sah, yang menjadikan pernyataan Yesus dalam Lukas 4:19 mengenai tahun kemurahan Tuhan (Yobel) lebih mengagumkan.

**Bincangkan**: Bagaimanakah pernyataan misi Yesus berbanding dengan pernyataan misi gereja anda? Semak kembali peristiwa dan projek gereja anda pada tahun lepas dan perhatikan hala tuju gereja anda.

**Ilustrasi**

Sundar Singh (1889-1929) adalah seorang misionaris Kristian dari India yang menyebarkan Firman Tuhan di kalangan rakyat Tibet di banjaran pergunungan Himalaya.

Pada suatu petang, ketika dia dan seorang teman berjalan kaki di sepanjang jalan berbukit bukau di Tibet, mereka terperangkap dalam ribut salji yang teruk. Semasa ketenangan seketika dalam ribut, Sundar kebetulan melihat ke bawah dari pinggir cerun curam dan melihat tubuh seorang pengembara berbaring di salji di kaki tebing, lebih tiga puluh kaki di bawah. Nampaknya, orang asing itu telah jatuh dari laluan dan memerlukan bantuan segera. Sementara Sundar turun untuk menyelamatkan lelaki itu, temannya tidak menggalakkannya untuk berbuat demikian. Teman itu memberi amaran kepada Sundar bahawa jika mereka kehilangan masa dalam usaha menyelamatkan orang asing itu, ketiga-tiga mereka akan mati membekukan dalam ribut salji sebelum mereka sampai ke pondok perlindungan mereka. Walau bagaimanapun, Sundar bertekad untuk menyelamatkan lelaki yang tidak berdaya itu dan meminta rakannya untuk bekerjasama. Tetapi rakannya itu enggan membantu dan berjalan pergi untuk menyelamatkan nyawanya sendiri.

Sundar dengan hati-hati menuruni cerun itu dan sampai kepada lelaki yang tidak berdaya itu. Dia cedera parah dan patah kaki disebabkan oleh kejatuhan itu. Sundar mengangkat orang asing itu ke bahunya, menutupinya dengan selimut sementara dia mendaki melalui  jalan yang licin dan curam itu dengan beban berat. Selepas berjam-jam perjalanan yang sukar dengan beban berat dalam ribut salji yang teruk, Sundar mendekati kampung terdekat sebelum gelap. Dia basah kuyup oleh peluh. Tiba-tiba dia tersandung ke atas satu tubuh  manusia, separuh terkubur, "di jalan yang ditutupi ais itu." Itu adalah mayat beku teman yang meninggalkan Sundar dan meneruskan perjalanan bersendirian untuk menyelamatkan nyawanya sendiri.

Sundar membawa orang asing tersebut ke tempat yang hangat dan selamat di kampung itu dan memberikan segala bantuan yang diperlukan. Dia menyedari bahawa dengan menyelamatkan orang asing itu dia sebenarnya telah menyelamatkan dirinya sendiri. Usaha keras mengangkat beban berat, pengeluaran peluh dan persentuhan badan hidup mereka telah memanaskan tubuh mereka dan menyelamatkan nyawa mereka. Dia teringat kata-kata Yesus, "Karena barangsiapa mau menyelamatkan nyawanya, ia akan kehilangan nyawanya; tetapi barangsiapa kehilangan nyawanya karena Aku, ia akan menyelamatkannya." (Lukas 9:24).

Salah seorang daripada murid Sundar Singh pernah bertanya kepadanya, "Apakah tugas paling sukar dalam kehidupan?" Sundar menjawab, "Tidak ada beban untuk diangkat!" Ganjaran bagi pelayanan tanpa mementing diri adalah ia juga membantu orang yang melayani itu. 

**Kitab Suci**: Baca Yohanes 5: 1-15. Yesus berjalan-jalan pada hari Sabat melalui Gerbang Domba berhampiran Kolam Betesda (rumah belas kasihan) di sebelah utara bait suci di Yerusalem. Dia melihat seorang  lelaki yang sakit selama 38 tahun. Yesus bertanya, "Mahukah engkau sembuh?" Jawapan orang lumpuh itu seharusnya langsung saja  "Ya, saya ingin sembuh sepenuhnya!" Sebaliknya, lelaki itu menumpukan perhatian kepada halangan: "Tuan, tidak ada orang yang menurunkan aku ke dalam kolam itu apabila airnya mulai goncang, dan sementara aku menuju ke kolam itu, orang lain sudah turun mendahului aku."  (Yohanes 5: 7).

Apabila berhadapan dengan halangan, adakah anda menumpukan perhatian kepada halangan tersebut dan bukannya kepada kurnia kasih  yang ditawarkan untuk mengatasinya? Jika ya, anda mengandaikan bahawa di mana anda berada di sanalah anda akan berakhir. Berfokus kepada halangan menyebabkan anda percaya bahawa anda tidak mempunyai kuasa untuk melakukan apa-apa tentang keadaan anda.  Selanjutnya, anda akan percaya bahawa semua orang ingin mendahului anda. Anda akan percaya bahawa anda tidak dapat mencapai matlamat anda kerana ibu anda tidak memberi peneguhan kepada anda sebanyak yang anda seharusnya miliki semasa anda masih kanak-kanak, atau kerana bapanya meninggalkan anda, atau kerana keluarga anda tidak dapat membantu. Anda mungkin tidak dapat mengawal keadaan. Anda mungkin menjadi mangsa oleh keadaan tersebut. Tetapi anda mempunyai pilihan bagaimana anda merespons terhadap semua keadaan itu. Anda tidak perlu membiarkan pemikiran bahawa anda adalah mangsa,  jangan biarkan pemikiran ini mengawal hidup anda atau pilihan anda. Pemikiran bahawa kita adalah mangsa melumpuhkan keperibadian kita, mengubah orang cedera menjadi lumpuh. Kita perlu mengalihkan pandangan kita daripada masalah kepada penyelesaian. Yesus adalah proaktif dalam menawarkan lelaki itu penyelesaian segera: "Bangunlah, angkatlah tilammu dan berjalanlah." Dan pada saat itu juga sembuhlah orang itu lalu ia mengangkat tilamnya dan berjalan" (Yohanes 5: 8, 9).

**Soalan**: Siapakah, disebabkan tindak balas negatif mereka terhadap keadaan yang malang, telah menjadi "lumpuh" dalam komuniti anda? Adakah kita, dan jika ya, dalam cara apa? Adakah sebahagian daripada orang yang kita layani terselubung oleh pemikiran sebagai mangsa? Bagaimanakah kita dapat membantu mereka bangun mengatasi keadaan mereka?

**Kitab Suci**: Paulus menyatakan, "Tetapi aku sekali-kali tidak mau bermegah, selain dalam salib Tuhan kita Yesus Kristus, sebab olehnya dunia telah disalibkan bagiku dan aku bagi dunia" (Galatia 6:14). Perhatikan dalam petikan tiga aspek salib itu: (1) Salib Tuhan kita Yesus Kristus, yang merupakan satu-satunya objek yang layak mendapat pujian kita; (2) penyaliban dunia di hati orang percaya; dan (3) penyaliban diri kepada dunia. Apakah yang  ketiga-tiga aspek salib itu dapat tunjukkan dalam perjalanan harian kita bersama Tuhan? Bagaimanakah aspek-aspek  mati kepada diri sendiri ini dan dunia memberi kesan kepada segala yang kita lakukan?

#### Bahagian III: Penerapan Hidup

"Dunia hari ini memerlukan apa yang diperlukan seribu sembilan ratus tahun yang lalu—wahyu  Kristus. . . dan hanya melalui kurnia kasih Kristus  kerja pemulihan secara, fizikal, mental, dan rohani dapat dicapai.”—Ellen G. White, The Ministry of Healing, ms. 143 (penekanan diberikan).

"Matlamat misionaris perubatan [pelayanan holistik] adalah membawa lelaki dan wanita yang sakit oleh dosa  kepada Manusia [Yesus] di Kalvari ."—halaman 144.

Jemput kelas anda  untuk menjadi peka kepada peluang-peluang untuk membawa orang-orang yang mereka layani kepada "Manusia di Kalvari." Minta mereka kongsikan cara mereka boleh melakukannya. Ikuti perkembangan mereka dalam beberapa minggu yang akan datang, minta mereka berkongsi pengalaman kejayaan mereka dengan kelas. Untuk anda memulakan, berikut adalah beberapa idea yang telah dicuba oleh orang lain:

Jemput seseorang ke kelompok kecil belajar, dengan menggunakan Alkitab yang mempunyai nota rujukan yang direka khusus untuk pelajaran kelompok kecil. Soalan-soalan dan isu-isu yang dikemukakan di sana mungkin mencetuskan peluang bagi anda untuk memberikan kajian doktrin Alkitab yang lebih mendalam kepada ahli-ahli yang berminat.

Kongsikan kesaksian peribadi anda dengan seseorang yang anda rasa Tuhan pimpin anda untuk berkongsi pengalaman pertaubatan anda. Lihat Kisah 26: 11-27 untuk membaca bagaimana Paulus melakukannya. 

Dengan mengikuti pendekatan Paulus di hadapan Raja Agrippa, masukkan dalam kesaksian anda (1) hidup anda sebelum bertemu Kristus, (2) bagaimana anda bertemu Kristus, dan (3) hasil pertemuan Kristus. Kemudian mintalah respons. Jemput ahli kelas untuk mengamalkan perkongsian kesaksian peribadi mereka dalam kelompok-kelompok, dua orang dalam setiap kelompok.

Sementara Roh memimpin, berikan penyampaian injil kepada seseorang yang ingin mengikut Yesus. Sertakan unsur-unsur ini: masalah dosa (Rom 3:23, Yes 59: 2); penyelesaian dosa (Roma 6:23); penerimaan peribadi akan penyelesaian (Efesus 2: 8, 9). Kemudian jemput orang itu untuk menerima Kristus sebagai Juruselamat peribadinya. Layangkan doa, jemput dia untuk ulang sebut setiap ayat yang anda katakan, seperti berikut: "Saya menyadari saya seorang yang berdosa dan layak untuk mati. Saya menerima kurnia keselamatan kekal yang  Engkau berikan. Saya mahu Engkau menjadi Tuhan dan Juruselamat saya. Terima kasih atas kurniaMu."  