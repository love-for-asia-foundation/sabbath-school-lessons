---
title: Persepuluhan Kedua
date: 10/07/2019
---

Banyak orang Kristian menerima dan mengikuti arahan-arahan Alkitab tentang membayar — atau mengembalikan — persepuluhan. Biasanya dirujuk dari Maleakhi 3:10, ianya adalah formula sederhana dengan umat percaya memberikan 10 peratus daripada pendapatan mereka – atau "keuntungan" – untuk menyokong pekerjaan gereja dalam menyebarkan Injil. Dipercayakan dengan persepuluhan ini, gereja-gereja biasanya mempunyai panduan yang ketat tentang cara menggunakan dana ini terutama sekali menerapkannya untuk menyokong pelayanan dan penginjilan langsung.

`Baca Ulangan 14:22-29. Di dalam arahan-arahan ini, apakah tujuan utama persepuluhan?`

Godaannya adalah berfikir bahawa kita telah memenuhi pemberian kita ketika kita memberikan 10 peratus itu. Tetapi arahan-arahan itu diberikan kepada orang-orang Israel menyarankan bahawa angka 10 peratus adalah satu titik permulaan. Kajian-kajian menyarankan bahawa orang Israel kuno yang hidup dan memberikan sesuai dengan panduan dalam hukum Lewi (Imamat) akan secara teratur memberikan di antara seperempat dan sepertiga daripada pendapatan tahunan untuk pekerjaan Tuhan, menyokong para imam dan tempat kudus dan untuk membantu orang miskin.

Sebahagian sarjana menggambarkan pemberian ini — khususnya untuk menyokong orang asing, anak yatim piatu dan janda — sebagai persepuluhan kedua. Ianya jelas bahawa orang-orang menikmati hasil pekerjaan mereka dan merayakan tuaian mereka. Tuhan berjanji untuk memberkati mereka khususnya di tanah baru mereka tetapi mereka tidak boleh menerima berkat itu begitu saja atau melupakan mereka yang tidak begitu diberkati.

Pada tahun-tahun biasa, bahagian tuaian ini akan dibawa ke tempat kudus dan dibahagikan di sana. Tetapi setiap tahun ketiga, harus ada satu tumpuan khusus untuk membahagikan berkat-berkat mereka di komuniti mereka sendiri. Dalam perayaan-perayaan penuaian ini, terdapat tumpuan khusus terhadap mereka yang mungkin dengan mudah diabaikan atau dilupakan: “…haruslah engkau memberikannya kepada orang Lewi, orang asing, anak yatim dan kepada janda, supaya mereka dapat makan di dalam tempatmu dan menjadi kenyang” (Ul. 26:12).

Menurut arahan-arahan Tuhan, sekurang-kurangnya sebahagian daripada pemberian bangsa Israel harus ditumpukan pada penyediaan bantuan kewangan dan praktikal kepada mereka yang paling memerlukannya. Sekali lagi, ini didasarkan pada memori dan penghargaan umat itu tentang bagaimana Tuhan telah berbelas kasihan dan adil kepada mereka.

`Baca Ulangan 26:1-11. Apakah yang Tuhan katakana kepada mereka? Bagaimanakah seharusnya kita menerapkan hal ini kepada sikap kita sendiri ke arah memberikan kepada mereka yang memerlukan?`