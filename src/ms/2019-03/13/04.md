---
title: Menjangkau Jiwa
date: 24/09/2019
---

Perbincangan dalam gereja kadangkala terhenti apabila terdapat keperluan untuk memilih sama ada memberi tumpuan kepada kerja sosial atau kerja injil, sama ada kerja amal atau kerja memberi kesaksian, sama ada keadilan atau penginjilan. Namun apabila kita mengerti dengan lebih baik setiap konsep ini dan memerhatikan pelayanan Yesus, perbezaan itu hilang, dan kita menyedari bahawa mengkhotbahkan injil dan bekerja untuk membantu orang-orang lain saling berkait rapat.

Dalam satu daripada kenyataan Ellen White yang terkemuka, dia menerangkan seperti ini: “Kaedah pelayanan Kristus sendiri akan memberi kejayaan sejati dalam menjangkau orang.  Juruselamat bergaul dengan manusia dengan harapan yang baik-baik untuk mereka.  Dia menunjukkan rasa simpatiNya kepada mereka, melayani keperluan-keperluan mereka, dan memenangkan kepercayaan mereka. Kemudian Dia memanggil mereka, 'Ikutlah Aku.' . ..

“Orang-orang miskin harus diberi kelegaan, mereka yang sedang berdukacita dan ditinggalkan oleh yang kekasih dihiburkan, mereka yang jahil dididik, mereka yang tidak berpengalaman dinasihatkan.  Kita harus menangis dengan mereka yang sedang menangis, dan bersukacita dengan mereka yang sedang bergembira.”—Ellen G. White, The Ministry of Healing, ms. 143.

Seperti yang kita telah lihat, perbuatan-perbuatan kedua-dua kerajaan ini—keadilan dan penginjilan—sangat berkait rapat, bukan sahaja dilihat di dalam pelayanan Yesus tetapi dalam amanat pertamaNya kepada murid-muridNya: “Pergilah dan beritakanlah: Kerajaan Sorga sudah dekat. Sembuhkanlah orang sakit, bangkitkanlah orang mati; tahirkanlah orang kusta; usirlah setan-setan.  Kamu telah memperolehnya dengan cuma-Cuma, karena itu berikanlah pula dengan cuma-cuma” (Mat. 10:7, 8).  Pendek kata, satu daripada cara-cara terbaik untuk menjangkau orang lain dengan perkabaran kita adalah dengan mencukupkan keperluan-keperluan mereka.

`Baca 1 Petrus 2:12 dan Filipi 2:15.  Apa yang dikatakan oleh Petrus dan Paulus tentang kuasa kesaksian melalui perbuatan-perbuatan baik yang dilakukan oleh umat-umat Tuhan?`

Dengan pengertian akan perkabaran baik Tuhan lebih mendalam, penginjilan tidak membawa apa-apa erti tanpa adanya semangat membara untuk orang lain. Ayat-ayat seperti 1 Yohanes 3:16-18 dan Yakobus 2:16 menekankan pertentangan dalam mengkhotbahkan injil tanpa menghidupinya.  Penginjilan yang terbaik—membawa berita baik tentang pengharapan, penyelamatan, pertobatan, pembaharuan, dan kasih Tuhan yang menyeluruh—adalah ekspresi keadilan.

Kedua-dua penginjilan dan keinginan untuk keadilan timbul dari kesedaran akan kasih Tuhan untuk orang-orang yang hilang, hancur luluh dan kesakitan—kasih yang tumbuh di dalam hati kita oleh pengaruh kuasa Tuhan di dalam kehidupan kita. Kita tidak memilih satu tindakan atau yang lainnya; malah, kita bekerja dengan Tuhan untuk bekerja di antara orang-orang, memberikan keperluan sebenar mereka, dan menggunakan apa sahaja sumber-sumber yang Tuhan telah pertanggunjawabkan kepada kita.

`Bagaimana kita boleh memastikan, bahawa apabila kita melakukan usaha-usaha yang baik untuk orang lain, kita tidak lalai untuk mengkhotbahkan perkabaran baik tentang keselamatan?`