---
title: Janji-janji Seorang Raja
date: 23/07/2019
---

`Baca Mazmur 101.  Walaupun ditulis untuk para pemimpin, apakah nasihat penting yang kita boleh dapati dari ayat-ayat ini untuk diri kita, apapun kedudukan kita dalam hidup ini?`

Mazmur 101 merupakan ayat untuk para pemimpin.  Pandangan menyatakan bahawa ayat-ayat ini dihasilkan oleh Daud dalam tahun-tahun awal pemerintahannya sebagai raja bangsa Israel.  Kemungkinan ayat-ayat ini telah diubahsuai dari nazar yang dibuatnya sewaktu ditabalkan menjadi raja.  Bermula dari pengalamannya sebagai seorang pahlawan untuk Raja Saul dan kemudian sebagai seorang pelarian darinya, dia menyaksikan sendiri bagaimana seorang raja yang kehilangan arah boleh membinasakan bangsanya dan keluarganya. Daud bertekad bahawa dia akan menjadi seorang pemimpin yang berbeza.

Hanya sedikit di antara kita yang menjadi pemimpin-pemimpin politik atau kebangsaan, tetapi kita semua mempunyai peranan dalam hidup ini di mana kita mempunyai  kesempatan untuk mempengaruhi dan memberikan semangat kepada orang lain.  Ini mungkin berlaku dalam pekerjaan kita, keterlibatan dalam komuniti, keluarga, atau gereja.  Seperti yang diulas oleh Ellen G. White mengenai salah satu daripada latar kepimpinan ini, “nazar Daud, dicatatkan dalam Mazmur 101, seharusnya menjadi nazar untuk semua yang memegang tanggungjawab dalam mengawasi pengaruh-pengaruh di rumah.”—Counsels to Parents, Teachers, and Students,ms. 119.

Selagi kita mempunyai peluang, kita harus bersedia untuk mencadangkan dan melanjutkan prinsip-prinsip ini kepada mereka yang memegang jawatan-jawatan kepimpinan ke atas kita.  Semua kita, dalam kepimpinan kita dan pada kedudukan yang berpengaruh, mempunyai kesempatan untuk menerapkan prinsip-prinsip kepimpinan Daud ini agar dapat membantu kita menjadi berkat kepada orang lain.

Titik permulaan bagi Daud ialah dengan memuliakan Tuhan untuk belas kasihan dan keadilanNya (Mzm. 101:1), yang menjadi dasar kepada segala usaha Daud dalam menjaga kepimpinannya.  Dia berusaha untuk belajar dan mengamalkan keperibadian yang sama dalam kehidupan dan pekerjaannya.  Untuk melakukan ini, dia harus menentang godaan-godaan terhadap salahlaku, korupsi, dan ketidakjujuran, di mana kesemuanya merupakan jerat-jerat bagi mereka yang berada pada kedudukan  untuk mempunyai kuasa dan kepimpinan.

Menyedari betapa pentingnya seorang penasihat yang baik untuk membantunya melakukan yang benar, Daud berjanji untuk mencari penasihat yang boleh dipercayai dan melantik pegawai-pegawai yang jujur.  Keadilan dan belas kasihan menjadi tanda kepimpinannya, walaupun di antara mereka yang bekerja dengannya dan untuknya.

`Kita mungkin bukan berada pada kedudukan untuk mempunyai penasihat-penasihat dan pegawai-pegawai, namun bagaimanakah kita boleh memenuhkan kehidupan kita dengan pengaruh-pengaruh yang membantu kita untuk hidup dan untuk memimpin (di mana sahaja kita boleh) dengan keadilan dan belas kasihan kepada mereka yang memerlukannya?`