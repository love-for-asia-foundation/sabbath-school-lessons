---
title:  Komen Guru
date:   26/07/2019
---

#### Bahagain I: Ringkasan

Muzik adalah alat untuk mengingat. Cara terbaik kita untuk mempelajari abjad adalah dengan menyanyi. Begitu juga, salah satu cara terbaik untuk menghafal Kitab Suci adalah dengan melagukannya. Pemazmur secara jelas mengerti hubungan ini, antara ingatan dan muzik, antara mesej yang diberikan Tuhan kepada mereka dan melodi sebagai alat untuk membawa kebenaran itu.

Oleh itu, tidak hairanlah bahawa seruan dan rayuan untuk belas kasihan Tuhan  dan keadilanNya dinyatakan secara melodi dalam Mazmur. Dalam lirik-lirik yang diilhami Tuhan ini, kita menemukan luahan yang penuh kerinduan untuk kehadiran Tuhan. Kita dapati doa-doa yang sungguh-sungguh dan lagu-lagu suci suka cita, kemarahan terhadap ketidakadilan, pujian, pertaubatan, kepercayaan, dan bahkan orang percaya yang bergumul dengan keputusasaan. Doa-doa dan lagu-lagu ini dinyatakan dalam kata-kata yang indah dan terinspirasi.

Begitu juga, dalam kitab Amsal kita temui tema dan nasihat yang serupa untuk bergantung kepada keadilan dan belas kasihan Tuhan. Melalui kiasan-kiasan pendek sebagai alat pembawa, keindahan hikmat Tuhan yang tidak terhingga di bawa bertemu dengan kita. Dalam pertemuan ini, Tuhan menerangi umatNya dengan arahan ilahi untuk menyatakan belas kasihan bagi mereka yang tidak diterima, ditindas, dan dipinggirkan.

Pelajaran ini menyoroti lagu-lagu pengharapan bagi mereka yang ditindas dan memerlukan belas kasihan dan keadilan.

**Matlamat Guru**:

Cabar ahli kelas untuk mengenal keinginan besar Tuhan untuk belas kasihan dan penghakimanNya yang disengajakan yang memihak kepada mereka yang menderita.

Jemput pelajar untuk mendengar lirik-lirik merayu tanpa suara  dalam Mazmur 82, meminta campur tangan Tuhan bagi pihak mereka kerana mahkamah duniawi gagal mendengar seruan mereka.

Bincangkan prinsip kepemimpinan yang adil yang Raja Daud ikrarkan untuk menjadi pegangan hidupnya.

Berilah dorongan kepada pelajar anda untuk melaksanakan prinsip-prinsip ini di kalangan kenalan mereka yang lebih kecil dan lebih intim.

Yakinkan ahli kelas bahawa Tuhan akan menopang dan membebaskan orang-orang yang tertindas dan yang kurang bernasib baik.

Tekankan  bahawa Tuhan memanggil kita untuk menjadi rakan kongsi dalam kerjaNya.

Berilah dorongan kepada kelas untuk bergerak ke arah menteladani Tuhan.

Pada akhirnya, sementara kita berjalan menuju ke arah memahami tema keadilan dan belas kasihan, berusahalah bersama kelas anda untuk menjawab pertanyaan-pertanyaan: mengapa kita, dan gereja kita wujud?

#### Bahagian II: Ulasan

**Kitab Suci**: Raja Daud adalah satu-satunya orang yang digambarkan Tuhan sebagai "seorang yang berkenan di hati-Ku " (Kisah 13:22). Namun, Daud bukannya tidak berdosa. Daud berzina dengan Batsyeba, berdosa terhadapnya dengan amat besar, kemudian mengatur agar Uria, suami Batsyeba, terbunuh. Sebagai respons, nabi Nathan datang kepada raja dengan cerita yang begitu mengharukan tentang seorang orang kaya yang mengambil anak domba seorang  lelaki miskin.

Penghakiman Daud dalam 2 Samuel 12: 5, 6 untuk perumpamaan Nathan adalah bahawa lelaki itu harus mati dan mengembalikan empat kali ganda apa yang diperasnya melalui pembunuhan. Ketika Daud berhadapan dengan fakta bahawa dia adalah pemeras itu, dia tidak memaafkan dirinya sendiri. Responsnya adalah mudah dan berterus terang: "Saya telah berdosa terhadap Tuhan" (2 Sam 12:13).

Daud bertaubat dengan mendalam. Oleh sebab itu, Tuhan memberikan kepadanya belas kasihan yang sama dalamnya, kerana Daud sendiri tidak perlu mati untuk dosanya sendiri dan Tuhan membenarkan dia untuk terus memerintah Israel. Walau bagaimanapun, belas kasihan yang diberikan Tuhan kepada Daud tidak menghapuskan akibat daripada dosanya termasuklah kematian empat orang daripada anak-anaknya. 

Selepas kejatuhannya dan kesedihannya yang mendalam kerana dosanya, Daud menulis Mazmur 51, salah satu puisi yang paling menyentuh hati. Puisi itu menyatakan penyesalannya yang sungguh-sungguh. Daud meminta kepada Tuhan untuk mengampuninya dan melebarkan belas kasihan kepadanya: "Kasihanilah aku, ya Allah, menurut kasih setia-Mu. . . . Sebab aku sendiri sadar akan pelanggaranku, aku senantiasa bergumul dengan dosaku." (Maz 51: 1-3).  

Bincangkan Dengan Kelas Anda: Mengapakah Tuhan menunjukkan begitu besar belas kasihan kepada Raja Daud tetapi masih membiarkan akibat yang dahsyat daripada dosa-dosanya berlaku? Bagaimanakah belas kasihan dan keadilan berkait  satu sama lain?

**Kitab & Ilustrasi**

"Luputkanlah orang yang lemah dan yang miskin, lepaskanlah mereka dari tangan orang fasik. . . . Bangunlah ya Tuhan, hakimilah bumi, " (Mazmur 82: 4, 8).

Mazmur menyatakan bahawa orang berjuang untuk memahami ketidakadilan  di dunia  (lihat, Mazmur 73). Banyak tragedi, tak putus-putus, dan tidak masuk akal berlaku di seluruh dunia menyebabkan orang ramai bertanyakan soalan seperti: Mengapa orang yang tidak bersalah menderita di tangan orang jahat? Mengapa Tuhan tidak menghalang keganasan daripada berlaku? Bilakah penindasan dan keganasan, yang nampaknya hanya meningkat dalam intensiti dan kekerapannya, akan berakhir?

Di Amerika Syarikat sahaja tiga penembakan secara rambang yang sangat kejam menggegarkan negara dalam tempoh 17 bulan, dari akhir musim bunga 2016 sehingga musim gugur 2017, seperti berikut:

5 November 2017—Seorang lelaki bersenjata berjalan masuk ke dalam gereja yang sedang mengadakan acara kebakitan di sebuah gereja kecil di Sutherland Springs, Texas, dan melepaskan tembakan yang membunuh 26 orang, mencederakan 20 orang dengan parah.

1 Oktober 2017—Di Las Vegas, Nevada, seorang lelaki bersenjata melepaskan  tembakan dari bilik hotelnya di tingkat ke-32. Dia menembak orang ramai yang menghadiri konsert terbuka, menyebabkan kematian 58 orang dan lebih daripada 500 orang yang cedera. Jenayah ini merupakan penembakan besar-besaran yang dilakukan oleh seorang individu di Amerika Syarikat.

12 Jun 2016—Seorang  lelaki bersenjata membunuh 49 orang dan mencederakan lebih daripada 50 orang lain di kelab malam di Orlando, Florida.

Jemput ahli kelas untuk membaca Mazmur 73: 2-16 dan Mazmur 82 dengan kuat. Apakah yang mazmur ini ajarkan kepada kita tentang realiti kejam penindasan dan ketidakadilan manusia di dunia ini?

Akhiri perbincangan anda dengan membaca Mazmur 73 selebihnya. Dalam ayat 17, pemazmur mengatakan bahawa dia tidak faham mengapa orang jahat itu makmur "sampai aku masuk ke dalam tempat kudus Allah, dan memperhatikan kesudahan mereka" (Mazmur 73: 17). Bagaimanakah doktrin tempat suci, dengan ajarannya tentang penghakiman di mana kita mesti menghadapi catatan kehidupan kita, membantu meletakkan kehidupan ini, dengan ketidakadilannya, dalam perspektif yang betul? Baca juga 1 Korintus 4: 5 dan 2 Tesalonika 1: 3-10. Bagaimanakah ayat-ayat ini, bersama dengan Mazmur 73, membantu anda dalam persoalan anda mengenai keadilan Tuhan dan ketidakadilan di dunia ini? (Untuk kajian lanjut, baca Habakuk.)

**Ilustrasi**

Mazmur 146: 7-9 menggambarkan aktiviti Tuhan kita. Sebagai umatNya, kita dijemput untuk menyertai Dia dalam kerjaNya.

Sehubungan dengan mazmur ini, fikirkan yang berikut: seorang pastor setempat mengadakan retret setiap tahun untuk para pemimpin gereja. Semasa retret yang terbaru, mereka bergelut dengan dua persoalan:

Di manakah Tuhan aktif dalam komuniti kita?

Dimanakah, dan bagaimanakah Tuhan mau kita menyertai Dia?

Sekiranya kelas anda cukup besar, pecahkan ke dalam kumpulan-kumpulan yang lebih kecil untuk menjawab dua soalan pastor tersebut. Bagaimanakah kelas anda dapat menyertai Tuhan dalam apa yang sudah dilakukanNya dalam komuniti anda melalui orang lain dan organisasi? Di papan tulis, jika tersedia, senaraikan perkara-perkara yang baik yang berlaku di dalam komuniti gereja anda. Tanya kepada kelas anda bagaimana jemaat mereka boleh menyertai dan menyokong perkara-perkara baik yang sedang terjadi. Mulalah dengan menyediakan rancangan. Jika anda tidak tahu apa yang berlaku di dalam komuniti anda, buat temujanji untuk melawat pemimpin masyarakat. Tanya  mereka tentang apa yang sedang berlaku dan bagaimana gereja anda dapat membantu.

**Ilustrasi**

Ketika sebuah kereta api meninggalkan sebuah stesen kereta api yang besar, konduktor mula membuat pemeriksaan tiket. Dia memandang tiket penumpang pertama dan berkata, "Kawan, saya fikir anda berada di kereta api yang salah!" Lelaki itu menjawab, "Tetapi agen tiket memberitahu saya inilah kereta api saya." Konduktor itu memutuskan untuk mendapatkan kepastian daripada ejen tiket,  dia mendapati bahawa dia berada di kereta api yang salah! 

Bincangkan Dengan Kelas Anda: Apabila seorang pemimpin sesat, bagaimanakah para pengikutnya boleh berada di landasan yang betul? Selepas dosanya terhadap Batsyeba, bagaimanakah Raja Daud berada di landasan yang betul, memerintah dengan keadilan dan belas kasihan? Imbas semula Mazmur 101 bersama kelas anda.

Mengambil dari lukisan  John Stott, seorang pembela keadilan dan belas kasihan meletakkan potret orang miskin seperti yang terdapat dalam buku Amsal. Potret orang miskin itu adalah berdasarkan tiga ayat dalam Amsal: Amsal 14:31, Amsal 29: 7, dan Amsal 31: 8. Jika mungkin, beberapa hari lebih awal, berikan satu daripada tiga petikan ini kepada ahli kelas yang berlainan; mintalah mereka untuk menyediakan beberapa pandangan mengenai makna ayat yang diberkan kepada mereka. Jemput mereka untuk mengongsikan ulasan mereka dengan seluruh kelas.

1.	Amsal 14: 31 —" Siapa menindas orang yang lemah, menghina Penciptanya, tetapi siapa menaruh belas kasihan kepada orang miskin, memuliakan Dia."

Sikap kita terhadap orang miskin dicerminkan dalam sikap kita terhadap Tuhan. Begitu juga sikap kita terhadap Tuhan dapat dilihat dalam sikap kita terhadap orang miskin. Orang miskin mempunyai maruah yang diberikan oleh Tuhan, dan harga diri yang tidak ternilai. Ambil  wang kertas yang sudah lusuh dan tunjukkan kepada kelas. Tanya kepada mereka, "Berapakah nilai wang kertas yang lusuh ini? Adakah ia kurang bernilai kerana ia berkedut dan pudar? "
 
2.	Amsal 29: 7 (EXB) - "Orang yang baik [yang saleh] peduli [tahu] tentang keadilan [hak-hak] orang miskin, tetapi orang fasik tidak peduli [tidak mengerti]."

Baca ayat ini bersama-sama, letakkan penekanan terlebih dahulu pada orang-orang baik [yang saleh], kemudian yang peduli, dan kemudian tentang keadilan. Bincangkan seperti apakah setiap perkataan yang diberi penekanan itu dalam bentuk tindakan. Bagaimanakah ayat ini menjelaskan apa yang dimaksudkan untuk menjadi benar/baik atau jahat?

Baca 2 Korintus 8:13, 14 di kelas. Perhatikan: kesaksamaan muncul dua kali. Kata Yunani isotopis digunakan di sini untuk kesaksamaan, dan boleh bererti keseimbangan atau keadilan —yang harus diterapkan kepada semua orang. Tunjukkan gambar skala keadilan untuk menggambarkan konsep: kesaksamaan = keadilan.

3. Amsal 31: 8 (NLT) - "Berbicaralah bagi orang-orang yang tidak dapat bercakap sendiri; pastikan keadilan bagi orang-orang yang terhimpit. "Versi King James dengan menyentuh hati  menterjemahkan bahagian terakhir ayat ini sebagai: "demi semua orang yang diambang kehancuran."

Ayat-ayat ini dengan jelas menggambarkan ciri ketiga daripada gambaran alkitabiah tentang orang miskin: Orang miskin tidak berdaya dan tidak  bersuara. Bagaimanakah kita, dan gereja kita, berbicara untuk yang tidak berdaya dan tidak bersuara? Apakah tempat pembelaan bagi golongan miskin dan tertindas dalam misi gereja? Perhatikan bagaimana Roh Kudus dan Yesus memainkan peranan sebagai Pembela bagi pihak manusia yang tidak berdaya. Lihat Yohanes 14:26 dan 1 Yohanes 2: 1. Kata Yunani paráklētos dalam Yohanes 14:26 kadang-kala diterjemahkan sebagai Pembela, Penghibur, atau Penolong. Pembela adalah sifat Tuhan, dan GerejaNya harus mencerminkan sifatNya.

#### Bahagian III: Penerapan Hidup

Sementara anda pergi ke bahagian penerapan daripada kajian pelajaran kelas anda, berikut adalah dua cerita untuk dikongsikan dan diterapkan:

Dietrich Bonhoeffer adalah seorang pembela keadilan dan belas kasihan yang berani telah dipenjarakan sebagai hasilnya. Dari dalam penjara beliau menulis: "Di sini sana orang melarikan diri daripada perbalahan masyarakat ke dalam tempat perlindungan  kebaikan peribadi. Tetapi sesiapa yang melakukan ini mesti menutup mulutnya dan matanya kepada ketidakadilan di sekelilingnya." 19 

Tanya kelas Anda: Apakah maksud pernyataan oleh Dietrich Bonhoeffer di atas bagi anda? Apakah implikasi yang terdapat padanya untuk hidup sebagai Kristian Adventist di mana terdapat ketidakadilan dan kekurangan belas kasihan?

Alex dan beberapa orang lelaki di gerejanya bergilir-gilir bermalam di tempat perlindungan orang yang tidak mempunyai tempat tinggal. Di sinilah Alex bertemu dengan Greg. Greg baru saja dibebaskan dari penjara dan berkata, "Maafkan saya jika saya  kurang tersenyum; Saya kehilangan gigi kerana pergaduhan di penjara. "Roh Kudus mendorong Alex untuk melakukan sesuatu mengenai senyuman Greg. Alex menceritakan tentang Greg kepada kelas Sekolah Sabatnya dan kepada doktor gigi yang penyayang di dalam jemaah. Kemurahan hati para anggota kelas dan doktor gigi itu menyelesaikan masalah Greg. Greg, dengan linangan air mata,  berkata, "Saya tidak mahu merosakkan rupa baru saya, jadi saya tidak akan menggunakan tembakau lagi." Kemudian dia menambah kepada kawannya itu, “Lihat Alex! Saya mendapatkan kembali senyuman saya.” Alex menyimpulkan bahawa terdapat hubungan antara Sekolah Sabat dan belas kasihan. Bagaimanakah kelas anda boleh menyebabkan cerita seperti itu berlaku?