---
title: Amsal: Belas Kasihan untuk Mereka Yang Memerlukan
date: 25/07/2019
---

Sebagai sebuah koleksi kata-kata hikmah, buku Amsal menyentuh tentang pelbagai topik dan pengalaman hidup. Antaranya ialah refleksi tentang kemiskinan, kekayaan, kepuasan, keadilan, dan ketidakadilan--dan kadang-kadang dari sudut yang berbeza. Kehidupan tidak selalunya lurus dan mudah, dan Amsal menyedarkan kita tentang pelbagai keadaan dan pilihan berbeza yang mempengaruhi bagaimana kita hidup, walaupun di antara mereka yang setia kepada Tuhan.

`Baca dan bandingkan Amsal 10:4;  13:23, 25;  14:31; 15:15, 16;  19:15, 17;  dan 30:7-9. Apakah yang dikatakan oleh ayat-ayat ini yang relevan kepada kekayaan, kemiskinan, dan menolong mereka yang memerlukan?`

Amsal menekankan tentang kepedulian dan perhatian yang Tuhan miliki untuk golongan miskin dan lemah.  Kadang-kadang orang-orang menjadi miskin disebabkan oleh keadaan, pilihan yang buruk, atau eksploitasi, tetapi apa pun punca kepada keadaan mereka, Tuhan masih digambarkan sebagai Pencipta mereka (lihat Ams. 22: 2) dan Pembela mereka (lihat Ams. 22:22, 23) . Orang-orang ini tidak seharusnya ditindas atau dipergunakan, walau apa pun kesilapan mereka.

Walaupun Amsal menawarkan kehidupan yang lebih baik melalui pemilihan  hikmat dan ketaatan kepada Tuhan, kekayaan tidak selalu hasil berkat Tuhan.  Kesetiaan kepada Tuhan selalu dilihat sebagai lebih penting dan akhirnya lebih bermanfaat daripada keuntungan kebendaan: "Lebih baik penghasilan sedikit disertai kebenaran daripada penghasilan yang banyak tanpa keadilan" (Amsal 16: 8).

Keprihatinan lain yang disebut di dalam Amsal adalah tentang hal kejujuran dan pengurusan yang adil dalam perniagaan, kerajaan, dan dalam melaksanakan keadilan (lihat Amsal 14: 5, 25;  16: 11-13;  17:15;  20:23; 21:28;  28: 14- 16). Amsal tidak hanya peduli dengan kehidupan individu-individu tetapi juga menawarkan pandangan tentang bagaimana masyarakat secara keseluruhannya harus berfungsi untuk kepentingan semua orang, terutamanya bagi mereka yang memerlukan perlindungan.  Kita diingatkan kembali bahawa yang terbaik, mereka yang mentadbir dan memimpin berbuat demikian dengan pertolongan Tuhan (lihat Ams.  8:15, 16), dan harus bertindak sebagai ejen-ejen rahmat dan belas kasihanNya kepada mereka yang memerlukan.

`Sangat mudah untuk sesiapa berasa kasihan dengan mereka yang berada dalam keadaan yang susah.  Bagaimana boleh kita mengambil rasa sedih itu dan menukarnya dengan tindakan?`