---
title:  Komen Guru
date:   09/08/2019
---

#### Bahagian I: Ringkasan

Ianya agak masuk akal bahawa mereka yang menyembah Tuhan keadilan, kebenaran, dan belas kasihan akan mengamalkan kebaikan-kebaikan ini. Walau bagaimanapun, itu tidak selalu berlaku dengan umat Tuhan. Ibadah sejati tidak boleh bertentangan dengan karakter Dia yang disembah.

Dalam pelajaran ini, kita lihat bahawa apabila umat Tuhan beralih kepada penyembahan berhala, keprihatinan mereka terhadap orang lain telah hilang. Kita digalakkan untuk mempertimbangkan secara serius hakikat bahawa penyembahan Yehuwa merangkumi hubungan perjanjian di mana Dia bekerja melalui para pengikutNya untuk menunjukkan nilai-nilai kebaikanNya, di antaranya adalah belas kasihan dan pelayanan  bagi orang-orang yang tertindas tanpa mementingkan diri. Kita diingatkan bahawa korban keagamaan dan rutin, juga persembahan-persembahan tanpa kasih dan tak bererti, tidak menggantikan belas kasihan dan keadilan kepada mereka yang kurang bernasib baik. Tambahan pula, dalam mengkaji mesej di dalam Yesaya 58, kita mengetahui bahawa Tuhan mentakrifkan puasa yang benar sebagai pelayanan yang tidak mementingkan diri sendiri untuk "melepaskan rantai ketidakadilan," memberi makan kepada orang lapar, memberi tempat tinggal kepada orang yang tiada tempat tinggal, dan berpakaian kepada yang telanjang. Dia tidak akan mendengar doa yang timbul daripada ibadat yang berpusat pada diri sendiri. Dia tidak akan berkenan kepada umatNya yang menyeret ibadat berpusat pada diri sendiri ke dalam Sabat. Melihat kepada contohNya, kita menyedari keprihatinan Yesus yang paling utama adalah agar ibadah para pengikutNya akan menghasilkan keinginan besar untuk memenuhi keperluan orang lain.

**Matlamat Guru**:

Kaji bersama dengan kelas anda maksud "integriti ibadah," yang menunjukkan bahawa kehidupan kita mesti sesuai dengan apa yang kita ketahui supaya menjadi setia kepada Tuhan. Oleh itu, kita mesti menyembah roh dan kebenaran.

#### Bahagian II: Ulasan

**Ilustrasi**

Badai Irene melanda Caribbean dan Pantai Timur Amerika Syarikat dengan ganas sekali pada akhir bulan Ogos 2011. Selepas Irene meninggalkan kesan kemusnahan di negeri New Jersey, para anggota Gereja  Seventh-day Adventist yang berdekatan mengedarkan barang-barang bantuan selama dua hari kepada mangsa-mangsa di kawasan kejiranan mereka. Siapakah di kawasan kejiranan anda yang memerlukan bantuan anda? Dalam kisah orang Samaria yang baik, bagaimanakah Yesus menjawab soalan: siapakah sesamaku manusia?"  (Lukas 10: 25-37)? Telah dikatakan bahawa sesama manusia adalah orang-orang   di sekeliling kita yang memerlukan bantuan kita. Apakah yang boleh dilakukan oleh gereja anda untuk memenuhi keperluan orang-orang di kawasan kejiranan anda? Bagaimanakah melayani keperluan orang lain membantu memperdalam pengalaman ibadah kita dengan Pencipta kita?

**Kitab Suci**
 
Dalam bukunya berjudul Pursuing the Passion of Jesus, Dwight Nelson menerangkan bahawa Yesaya 58 mempunyai dua bookends (bookends adalah alat penopang buku yang disusun supaya tidak rebah): Hari Pendamaian (penghakiman / pembersihan tempat kudus) pada permulaan bab (Yesaya 58: 1) dan Sabat pada akhir zaman bab (Yesaya 58:13, 14).  

Perayaan Sangkakala menandakan permulaan sepuluh hari penyucian dan pertobatan sebelum Hari Pendamaian. Sangkakala  ditiup pada hari pertama bulan ketujuh sebagai persiapan Hari Pendamaian pada hari kesepuluh bulan ketujuh. (Lihat Im 23: 23-27.)

"UmatKu" (umat Tuhan) dalam zaman Perjanjian Lama dan hari ini menerima kepercayaan tentang  penghakiman dan pembersihan tempat kudus.

Bookends yang kedua, Sabat, adalah satu lagi kepercayaan  yang diakui oleh umat Tuhan.  Pengaduan Tuhan bukanlah mengenai pengabaian umatNya dari salah satu kepercayaan penting ini—Sabat  atau Hari Pendamaian. Sebaliknya, Dia dengan penuh kebencian membantah  pengabaian mereka yang terang-terangan tentang apa yang ada di antara dua bookends itu— "puasa" yang benar atau menunjukkan belas kasihan kepada orang miskin dan tertindas.

Apabila Yesaya memaparkan ciri-ciri puasa yang benar, dua perkataan merumuskan isu-isu yang dibincangkan dalam Yesaya 58: Orthodoxy dan Orthopraxy Istilah ini boleh ditakrifkan sebagai berikut:

" Orthodoxy [Greek: orthos--benar, dan doxa—buah fikiran]

Oleh itu, 'pemikiran yang benar' atau 'benar-benar mempercayai'

"Orthopraxy [Greek: orthos—benar, and praxis—perbuatan-perbuatan] dengan demikian, 'pengamalan yang benar' atau 'berperilaku yang benar.'" 

Satu lagi cara untuk mentakrifkan orthodoxy adalah mengetahui kebenaran, dan orthopraxy menunjukkan (menghidupkan, mengamalkan) kebenaran. Bincangkan kenyataan ini: "Semangat orthodoxy mestilah digabungkan dengan belas kasihan  orthopraxy."  Kemudian bincangkan: Di manakah orthodoxy dan orthopraxy ditunjukkan, atau tidak ditunjukkan, dalam Yesaya 58?

Sekarang baca perumpamaan akhir zaman dalam Matius 25, diikuti oleh ulasan ini mengenai cerita itu dari  The Desire of Ages:

"Demikianlah Kristus di Bukit Zaitun menggambarkan kepada murid-muridNya babak hari penghakiman yang hebat. Dia menerangkan keputusan penghakiman itu sebagai berkisar kepada satu perkara. Apabila bangsa-bangsa dikumpulkan di hadapanNya, hanya akan ada dua golongan, dan nasib abadi mereka akan ditentukan oleh apa yang telah mereka telah lakukan atau telah abaikan untuk Dia dalam diri orang miskin dan yang menderita.”—Ellen G. White, ms. 637, penekanan diberikan.

Bagaimanakah mempercayai dan mengamalkan doktrin yang betul terkait dengan penghakiman terakhir dalam Matius 25?

**Kitab Suci dan Ilustrasi**

Baca Yohanes 2: 12-16, Matius 21: 12-17, dan Yesaya 56: 7. Pada zaman Yesus, pusat ibadat bagi umat Tuhan telah menjadi tempat ketidakadilan.

Kita boleh menggunakan bangunan gereja kita dan acara ibadah Sabat kita di gereja-gereja kita untuk memupuk suasana pengharapan dan sokongan untuk semua orang.

Bincangkan dengan kelas anda bagaimana acara ibadah anda dapat memupuk harapan dan belas kasihan. Semasa 15 minit terakhir waktu kelas, minta ahli kelas anda untuk mula merancangkan contoh acara kebaktian yang memupuk belas kasihan alkitabiah dan membantu orang miskin dan yang tertindas. Berikut adalah beberapa idea untuk memulakannya:

Ingatlah orang yang tertindas dalam doa-doa anda.

Baca Kitab Suci yang memfokuskan kepada belas kasihan dan keadilan alkitabiah. Terdapat lebih daripada dua ribu ayat  untuk dipilih.

Rancanglah acara kebaktian dengan tema belas kasihan dan keadilan; tonjolkan apa yang jemaah anda sedang lakukan untuk memenuhi keperluan dalam komuniti.

Malah waktu pengumpulan persembahan boleh difokuskan kepada belas kasihan dan pertolongan. Kumpulkan persembahan khusus untuk keperluan sosial tertentu yang dibawa ke perhatian umum semasa kebaktian anda.

Buat analisa amalan ibadat gereja anda. Adakah ianya adil? Adakah ia membawa erti yang besar kepada golongan miskin? Kepada yang terkecil? Kepada semua kaum? Kepada kanak-kanak dan orang tua? Kepada para pengunjung dari seberang jalan? Adakah budaya dan bahasa lain dimasukkan? Adakah terdapat bahasa isyarat bagi orang pekak? Laluan khas untuk kerusi roda? Bagaimanakah khutbah itu kedengaran oleh orang yang tiada tempat tinggal, kepada yang didera, yang lemah dan sakit, kepada anak-anak, atau kepada orang yang dijangkiti AIDS?

Kemudian, bincangkan dengan para pemimpin gereja anda cara untuk kerap memasukkan belas kasihan alkitabiah ke dalam acara kebaktian gereja anda.

Nilaikan gereja anda. Adakah ia tempat penyembuhan atau penindasan? Mengapa demikian? Apakah yang boleh dilakukan?

**Ilustrasi**

Sekiranya Seventh-day Adventist Hymnal tersedia, bacalah bersama kelas anda kata-katanya atau nyanyikan lagu pujian itu, nombor 581, “When the Church of Jesus.”

Fred Prat Green menulis lagu ini pada masa gereja dikritik kerana terlalu peduli dengan kehidupannya sendiri dan gagal terlibat dengan dunia di sekelilingnya. 

Bincangkan bagaimana gereja setempat anda memenuhi cabaran lagu ini.

#### Bahagian III: Penerapan Hidup

Sebuah gereja telah meletakkan papan tanda di pintu keluar tempat letak kereta mereka. Apabila para jemaah meninggalkan tapak gereja itu dan masuk ke dalam masyarakat di sekitar gereja tersebut, mereka melewati tanda ini yang berbunyi: "Pintu Masuk Kebaktian."

Jika “acara kebaktian” Sabat kita adalah penyembahan sejati "dalam roh dan kebenaran" (Yohanes 4:23, 24), kita akan meninggalkan tempat ibadat itu dengan siap sedia untuk melayani Tuhan dalam cara yang Dia minta kita lakukan di dunia. Ibadat sejati adalah dari "hati, bukannya ibadah yang terdiri daripada bentuk-bentuk ritual yang dilakukan di beberapa tempat tertentu."   "Di dalam roh dan kebenaran" bermaksud "dengan penuh keikhlasan, dengan keupayaan yang paling tinggi dari fikiran dan emosi, menerapkan prinsip-prinsip kebenaran kepada hati." Jika kita benar-benar beribadah, kita bukan sahaja akan  lebih dekat dengan Tuhan kita, tetapi lebih dekat dengan orang-orang yang dekat di hatiNya—mereka  yang miskin, amat memerlukan, dan menderita. "Datanglah hampir kepada yang maha Pengasih dan penyayang,  dan biarkan arus kasih sayang ilahi itu mengalir ke dalam hati anda dan dari anda ke hati orang lain. Biarkan kelemahlembutan dan belas kasihan yang Yesus nyatakan dalam kehidupanNya sendiri menjadi teladan kepada kita tentang cara bagaimana kita harus memperlakukan sesama kita manusia.”—Ellen G. White, Testimony Treasures, jilid 2, ms. 255.   

Baca Amos 5: 21-24, Amos 8: 4-6, dan Yeremia 7: 4-7. Ayat-ayat  ini menunjukkan bahawa persekutuan dan kehadiran gereja tidak mencukupi.

**Tanyakan**: Setiap hari Sabat, secara umum, di manakah fikiran anda semasa dan sesudah beribadah? Di manakah perhatian dan kasih sayang  minda dan hati anda diarahkan pada jam-jam Sabat yang selebihnya? Bincangkan cara-cara yang disengajakan untuk menterjemahkan ibadah Sabat ke dalam pelayanan sepanjang minggu selebihnya.