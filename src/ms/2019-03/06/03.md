---
title: Satu Alasan untuk Beribadah
date: 05/08/2019
---

Dalam keseluruhan Alkitab, umat Tuhan diseru untuk beribadah kepada Tuhan, namun seringkali kita berulang-ulang memberikan alasan untuk berbuat demikian. Kita diberitahu untuk menyembah Dia kerana siapa Dia, apa yang Dia telah lakukan, dan kerana sifat-sifatNya yang lain. Antaranya adalah kebaikan, keadilan, dan belas kasihanNya.  Apabila kita diingatkan semula seperti apa Tuhan itu, apa yang Dia telah lakukan untuk kita (terutama di kayu salib Kristus), dan apa yang Dia janji akan lakukan, tidak seorang pun di antara kita tidak mempunyai alasan untuk menyembah dan memuji Tuhan.

`Baca Ulangan 10:17-22, Mazmur 101:1, 146:5-10, Yesaya 5:16, 61:11. Apakah antara motivasi-motivasi untuk menyembah dan memuji Tuhan yang diberikan dalam ayat-ayat ini?`

Alasan untuk melakukan ibadah seperti yang dinyatakan dalam ayat-ayat ini bukan sesuatu yang baru kepada umat Tuhan.  Beberapa daripada waktu-waktu ibadah yang begitu bersemarak oleh bangsa Israel yang baru dibebaskan berlaku sebagai respon terhadap campur tangan Tuhan yang nyata bagi pihak mereka.  Sebagai contoh, setelah dibawa keluar dari Mesir dan menyeberangi Laut Merah, Musa dan Miriam memimpin bangsa itu menyanyikan pujian kepada Tuhan ke atas apa yang mereka baharu sahaja saksikan dan bagaimana mereka telah diselamatkan (lihat Keluaran 15).

Keadilan dan belas kasihan Tuhan, yang ditunjukkan dalam peristiwa-peristiwa seperti itu, seharusnya tidak dilupakan.  Sementara bangsa-bangsa itu terus membuatkan cerita-cerita ini hidup dengan menceritakannya berkali-kali, tindakan-tindakan dan keadilan Tuhan terus menjadi inspirasi kepada kebaktian ibadah mereka di tahun-tahun yang mendatang dan dalam generasi-generasi seterusnya.  Satu contoh penceritaan semula dan ibadah ini direkodkan dalam Ulangan 10:17-22.

Keadilan Tuhan, pertama-tama, merupakan sebahagian dari siapa Dia, sebagai komponen utama sifatNya.  “Sungguh, Tuhan tidak berlaku curang, Yang Mahakuasa tidak membengkokkan keadilan” (Ayub 34:12).  Tuhan itu maha adil dan oleh itu begitu mengambil berat akan keadilan—dan inilah satu alasan untuk menyembah dan memuji Dia.

Kedua, keadilan Tuhan dilihat dalam perbuatan-perbuatanNya yang adil dan benar bagi pihak umatNya dan bagi pihak semua yang miskin dan ditindas. KeadilanNya tidak pernah hanya setakat menerangkan sifatNya.  Malah, Alkitab menggambarkan bahawa Tuhan “mendengar jeritan orang sengsara” (Ayub 34:28) dan aktif dan bersungguh-sungguh untuk membetulkan yang salah, yang kelihatan begitu jelas di dunia kita.  Pada akhirnya nanti, ini akan sepenuhnya direalisasikan dalam penghakiman terakhir Tuhan dan penciptaan semula dunia.

`Jika Israel purba mempunyai alasan untuk memuji Tuhan, bagaimana lagi kita, setelah Kayu Salib, untuk tidak mempunyai alasan-alasan untuk memuji Dia?`