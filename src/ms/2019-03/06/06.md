---
title: Belas Kasihan dan Kesetiaan
date: 08/08/2019
---

Apabila Yesus berhadapan dengan beberapa pemimpin agama pada zamanNya, mengkritik Dia kerana makan bersama dengan “orang berdosa”, Dia mengutip petikan dari nabi Hosea, memberitahu mereka untuk kembali kepada buku-buku mereka dan mempelajari apa yang benar-benar dimaksudkan Tuhan apabila dia berkata, “Yang Kukehendaki ialah belas kasihan dan bukan persembahan” (Mat. 9:13,kutipan Hosea 6:6).

Seperti yang akan kita lihat, Yesus hidup dengan penuh keprihatinan dan pelayanan. InteraksiNya dengan orang lain, mukjizat-mukjizat penyembuhanNya, dan banyak daripada perumpamaanNya menunjukkan dan memperingatkan bahawa kehidupan sedemikian rupa adalah cara terbaik untuk mengekspresikan pengabdian sejati kepada Tuhan.  Pemimpin-pemimpin agama itu adalah pengkritikNya yang paling besar tetapi mereka juga menjadi sasaran kritikanNya yang paling keras.  Sama seperti agama pada zaman Yesaya, mereka percaya bahawa mereka dapat memastikan hubungan istimewa mereka dengan Tuhan oleh kerana amalan-amalan keagamaan mereka, sementara pada masa yang sama mereka memperalatkan orang-orang miskin dan tidak memperdulikan mereka yang memerlukan pertolongan.  Ibadah mereka bertentangan dengan tindakan mereka, dan Yesus tidak bersembunyi-sembunyi dalam mengutuk kepura-puraan sedemikian.

`Baca Markus 12:38-40.  Adakah komen Yesus bahawa mereka “menelan rumah janda-janda” seolah-olah tidak sesuai berada dalam senarai ini, atau adakah itu maksud sebenar yang Yesus cuba lakukan?  Bagaimana anda menerangkan mengapa “mereka akan menerima hukuman yang lebih berat”?`

Mungkin khutbah Yesus yang paling menakutkan—terutama kepada orang-orang yang kuat beragama—terdapat dalam Matius 23.  Bukan sahaja Yesus menyatakan bahawa agama mereka tidak menolong mereka yang kurang bernasib baik, Dia juga beranggapan agama seperti itu hanya menambah beban kepada mereka.  Terhadap perbuatan-perbuatan mereka atau waktu-waktu di mana mereka kurang melakukan tindakan atau memperdulikan, Yesus berkata, mereka “ ‘menutup pintu-pintu Kerajaan Sorga di depan orang’ ” (Mat. 23:13).

Namun, dengan mengulangi para nabi beberapa abad sebelumnya, Yesus juga menunjukkan secara langsung kepada jurang yang wujud di antara amalan-amalan agama mereka dan ketidakadilan yang mereka biarkan berlaku malah mengaut keuntungan daripadanya.  “ ‘Celakalah kamu, hai ahli-ahli Taurat dan orang-orang Farisi, hai kamu orang-orang munafik, sebab persepuluhan dari selasih, adas manis dan jintan kamu bayar, tetapi yang terpenting dalam hukum Taurat kamu abaikan, iaitu: keadilan dan belas kasihan dan kesetiaan’ ” (Mat. 23:23).  Yesus dengan pantas menambah bahawa amalan-amalan dan penurutan agama tidak salah, tetapi mereka seharusnya memperlakukan orang lain dengan adil.

`Bagaimanakah kita boleh mengelak diri dari jerat dengan berfikir bahawa memiliki dan mengetahui kebenaran itu sudah cukup?`