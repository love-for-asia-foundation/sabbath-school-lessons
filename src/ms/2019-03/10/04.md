---
title: Kurnia dan Usaha yang Baik
date: 03/09/2019
---

`Ringkaskan Efesus 2:8-10 dengan kata-kata anda sendiri.  Apakah yang diberitahukan oleh ayat-ayat ini tentang perhubungan di antara karunia dan usaha yang baik?`

Alkitab memberitahukan kita bahawa selain dari perkara-perkara yang lain, kita diciptakan untuk menyembah Tuhan dan untuk melayani orang lain.  Hanya dalam imaginasi kita, kita boleh mencuba untuk mengerti bagaimana rupa tindakan-tindakan ini dalam persekitaran yang tidak berdosa.

Sekarang ini, oleh kerana dosa, kita hanya mengenali sebuah dunia yang telah rosak dan jatuh ke dalam dosa.  Mujur untuk kita, kasih karunia Tuhan, diperlihatkan dan dinyatakan dalam pengorbanan Yesus untuk dosa-dosa dunia, membuka jalan untuk pengampunan dan kesembuhan.  Oleh itu, walaupun di tengah-tengah kewujudan yang rosak ini, hidup kita merupakan hasil seni Tuhan sepenuhnya, dan Tuhan menggunakan kita untuk menjadi rakan sepelayananNya untuk menyembuhkan dan memulihkan apa yang telah dirosakkan dan disakiti dalam kehidupan orang lain (lihat Ef. 2:10).  “Mereka yang menerima harus memberi kepada orang lain. Dari setiap arah datang panggilan untuk mendapatkan pertolongan.  Tuhan memanggil manusia untuk melayani dengan senang hati kepada sesama manusia.”—Ellen G. White, The Ministry of Healing, ms. 103.

Sekali lagi, kita tidak melakukan usaha-usaha yang baik—seperti mempedulikan orang miskin, meninggikan yang ditindas, memberi makan kepada orang lapar—untuk mendapatkan keselamatan atau kedudukan dengan Tuhan.  Dalam Kristus, oleh iman, kita mempunyai kesemua yang diperlukan untuk berdiri dengan Tuhan.  Malah, di sebaliknya, kita menyedari bahawa diri kita adalah berdosa dan telah menjadi mangsa dosa, namun dikasihi dan telah ditebus oleh Tuhan.  Sementara kita masih bertarung dengan godaan-godaaan yang mengarah kepada sikap mementingkan diri dan ketamakan, kasih karunia Tuhan yang penuh pengorbanan dan rendah hati menawarkan kehidupan dan kasih baru, yang akan mengubah hidup kita.

Apabila kita melihat kepada kayu salib, kita melihat pengorbanan yang besar dan sempurna demi untuk kita dan sedar bahawa tidak ada apa-apa yang boleh kita tambahkan kepada apa yang ia tawarkan kepada kita dalam Kristus.  Namun ini tidak bermakna bahawa kita tidak perlu melakukan apa-apa sebagai respon kepada apa yang diberikan kepada kita dalam Kristus. Di sebaliknya, kita harus memberi respon, dan apakah ada respon yang lebih baik kepada kasih yang ditunjukkan kepada kita selain daripada menunjukkan kasih kepada orang lain?

`Baca 1 Yohanes 3:16, 17.  Bagaimana ayat-ayat ini dapat menangkap dengan begitu baik apa seharusnya respon kita terhadap kayu salib?`