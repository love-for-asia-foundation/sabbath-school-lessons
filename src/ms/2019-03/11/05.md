---
title: Pengharapan Pengadilan
date: 11/09/2019
---

`Baca  Pengkhotbah 8:14.  Bagaimana anda melihat kepada kenyataan yang keras dan berkuasa yang telah ditulis di dalam ayat ini?`

Penderitaan, penindasan dan tragedi cukup sukar untuk ditanggung, namun kelukaan dan penghinaan adalah jauh lebih sukar jika sekiranya ia kelihatannya tidak mempunyai makna atau tidak diendahkan. Kesedihan yang tidak bererti adalah lebih berat daripada beban itu pada permulaannya.  Dunia tanpa rekod dan keadilan akhir adalah yang terbesar dalam kesia-siaan yang kejam.  Tidak heranlah penulis-penulis ateis dalam abad kedua puluh merasa sesal dengan apa yang mereka percayai sebagai keadaan manusia yang “sia-sia”.  Tanpa pengharapan untuk pengadilan, tidak ada harapan untuk menjadikan apa-apa perkara menjadi benar, dunia kita sesungguhnya adalah dunia yang sia-sia sahaja.

Namun seruan Pengkhotbah 8:14 bukan pengakhir kepada cerita ini.  Di akhir hujahnya, Salomo tiba-tiba beralih ke sisi yang satu.  Di tengah-tengah tangisannya tentang kesia-siaan, dia berkata: Tunggu sebentar, Tuhan akan menjalankan pengadilan. Jadi, segala-galanya tidak sia-sia; malah, semuanya dan setiap orang adalah penting.

`Baca Pengkhotbah 12:13, 14.  Apa yang diberitahukan oleh ayat ini kepada kita tentang betapa pentingnya apa yang kita perbuat di sini?`

Pengharapan untuk pengadilan berasal dari apa yang diyakini oleh seseorang tentang sifat alamiah Tuhan, hidup dan dunia di mana kita tinggal.  Alkitab menegaskan bahawa kita hidup di dalam dunia yang Tuhan ciptakan dan kasihi, namun sesuatu yang tidak baik terjadi kepada dunia ini dan Tuhan sedang melaksanakan rancangan penciptaan semula, melalui kehidupan dan kematian Yesus.  Pengadilan Tuhan adalah satu daripada kunci untuk membetulkan dunia ini semula.  Bagi mereka yang menerima segala kejahatan-kejahtan dunia—mereka yang dipinggirkan, dikasari, ditindas dan diperalatkan—janji pengadilan adalah satu khabar yang baik.

`Apakah ertinya bagi anda apabila mengetahui bahawa, suatu hari nanti, dan dalam cara yang kita tidak dapat bayangkan, keadilan yang kita rindu-rindukan setelah sekian lama akhirnya akan datang? Bagaimana kita boleh mendapat pengharapan dari janji ini?`