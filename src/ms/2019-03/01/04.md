---
title: Penatalayan Bumi
date: 02/07/2019
---

Menurut catatan Alkitab, Taman Eden dan bumi yang baru dicipta adalah tempat berkelimpahan yang dicipta bagi kehidupan untuk berkembang biak dan khususnya bagi manusia untuk dinikmati.

Namun, Tuhan juga memberikan lelaki dan wanita yang pertama – dan kepada kita semua yang wujud selepas mereka – satu peranan untuk dimainkan di dalam ciptaanNya. Ia dengan pantas menjadi jelas – dan bukan sahaja daripada caraNya dalam penciptaan – di mana Adam dan Hawa memiliki satu status istimewa di dalam dunia baru ini.

Adam telah diberikan pada mulanya tugas untuk menamakan binatang-binatang dan burung-burung (lihat Kej. 2:19). Kemudian dia diberikan peranan lain iaitu dinyatakan sebagai satu berkat daripada Tuhan sendiri: “Tuhan memberkati mereka, lalu Tuhan berfirman kepada mereka: "Beranakcuculah dan bertambah banyak; penuhilah bumi dan taklukkanlah itu, berkuasalah atas ikan-ikan di laut dan burung-burung di udara dan atas segala binatang yang merayap di bumi."” (Kej. 1:28).

`Baca dan bandingkan Kejadian 1:28 dan 2:15. Bagaimanakah anda menyifatkan keterangan tugas manusia di dalam satu atau dua ayat?`

Banyak kali dalam sejarah Kristian di mana Kejadian 1:28 telah digunakan oleh sebahagian orang sebagai lesen untuk mengeksploitasikan bahkan hingga ke satu tahap untuk membinasakan alam semulajadi. Ya, dunia dengan jelasnya diciptakan untuk kehidupan, manfaat dan kenikmatan manusia. Namun, tanggungjawab manusia adalah untuk “mengusahakan dan memelihara” – di dalam ayat Kejadian 2:15.

Apabila kita berbicara tentang penatalayanan, fikiran pertama kita selalunya tentang wang namun perintah pertama bagi penatalayanan di dalam Alkitab ialah memelihara bumi yang Tuhan telah ciptakan dan amanahkan kepada kita. Perintah kepada Adam dan Hawa juga menyatakan terlebih dahulu bahawa bumi akan dikongsikan bersama dengan anak-anak mereka dan generasi-generasi masa depan. Dalam rancangan asal untuk dunia, dunia yang diciptakan tersebut akan terus menjadi sumber kehidupan, kebaikan dan keindahan bagi semua manusia serta Adam dan Hawa mempunyai satu peranan besar dalam memeliharanya.

Bumi masih milik Tuhan (lihat Mzm. 24:1) dan kita masih dipanggil menjadi penatalayan bagi semua yang telah diberikan kepada kita. Mungkin kita boleh simpulkan juga bahawa tanggungjawab kita sebagai para penatalayan adalah lebih besar di dalam dunia yang berdosa.

`Apakah maksud bagi anda untuk menjadi seorang penatalayan bumi pada hari ini di dalam dunia yang berdosa? Bagaimanakah seharusnya kesedaran tentang tanggungjawab ini memberi kesan terhadap bagaimana anda hidup setiap hari?`