---
title: Hari Kesaksamaan
date: 16/07/2019
---

Satu daripada perkara yang jelas dilihat melalui  pembacaan secara singkat Hukum Sepuluh dalam Keluaran 20 dan Ulangan 5 adalah bahawa hukum ke-empat merupakan hukum yang paling terperinci sekali. Manakala beberapa  daripada  hukum yang selebihnya, yang direkodkan dalam beberapa versi lain, ditulis dalam jumlah perkataan yang sedikit seperti 3 perkataan sahaja (malahan hanya dua perkataan dalam Bahasa Ibrani), hukum ke-empat memberikan ruangan untuk persoalan mengapa, bagaimana dan siapa yang mengingatiHari Sabat itu.

`Baca Keluaran 20:8-11.  Apakah yang dikatakannya tentang hamba-hamba dan orang asing, malahan binatang-binatang, dan apakah maksudnya?`

Apa yang boleh diperhatikan dalam perincian tentang hari Sabat itu juga adalah fokusnya terhadap orang lain.  Sigve K. Tonstad membahaskan bahawa hukum seperti ini adalah unik di antara semua budaya-budaya dunia.  Hukum Hari Sabat, dia menjelaskan, “memberikan keutamaan bermula dari bawah ke atas dan bukan dari atas memandang ke bawah, memberikan pertimbangan kepada ahli-ahli yang paling lemah dan paling kerdil dalam masyarakat.  Mereka yang paling memerlukan rehat—hamba-hamba, penduduk asing, dan yang menanggung beban—setiap satu disebut secara khusus.   Pada hari perhentian hari ketujuh, mereka yang kurang bernasib baik, termasuklah binatang-binatang yang bisu, mendapat sekutu.”—The Lost Meaning of the Seventh Day (Michigan: Andrews University Press, 2009), ms 126, 127.  Hukum itu mempunyai fokus istimewa yang mendorong supaya Hari Sabat menjadi satu hari untuk dinikmati oleh semua orang.  Dalam hal hari Sabat, kita semua adalah sama.  Jika anda adalah seorang majikan pada sepanjang minggu itu, anda tidak mempunyai kuasa untuk memaksa pekerja-pekerja anda bekerja pada hari Sabat.  Ini adalah kerana Tuhan memberikan mereka, juga, satu hari untuk berehat.  Jika anda seorang pekerja—mahupun seorang hamba—sepanjang hari itu, hari Sabat mengingatkan anda bahawa anda juga sama seperti yang lain, dicipta dan ditebus oleh Tuhan, dan Tuhan menjempat anda untuk merayakan ini dalam cara yang berbeza dari tugas-tugas kebiasaan anda. Begitu juga mereka yang tidak memelihara Hari Sabat—“atau orang asing yang di tempat kediamanmu” (Kel. 20:10)—turut mendapat kebaikan dari hari Sabat.

Idea ini sesungguhnya suatu perubahan perspektif yang luar biasa bagi Bangsa Israel, sesuatu yang baru dari pengalaman perhambaan dan penyisihan mereka. Oleh kerana sekarang mereka harus membangun di tanah yang baru, Tuhan tidak mahu mereka meneruskan tabiat-tabiat atau amalan-amalan oleh para penindas mereka sebelum ini.  Selain dari memberi hukum-hukum yang terperinci untuk masyarakat mereka, Tuhan juga memberikan mereka (semua kita sebenarnya) peringatan mingguan, dalam cara yang benar-benar berpengaruh, betapa semua kita ini adalah sama di hadapan Tuhan.

`Bagaimanakah anda boleh mengongsikan Hari Sabat di dalam komuniti anda, dengan maksud bagaimana orang lain boleh mendapat kebaikan dari pemeliharaan Hari Sabat?`