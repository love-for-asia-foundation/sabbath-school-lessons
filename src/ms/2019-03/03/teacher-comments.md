---
title:  Komen Guru
date:   19/07/2019
---

#### Bahagian I: Ringkasan

Hari ketujuh daripada minggu Penciptaan—hari  penuh yang pertama daripada kehidupan Adam dan Hawa—adalah hari perhentian. "Ketika Tuhan pada hari ketujuh telah menyelesaikan pekerjaan yang dibuatNya itu, berhentilah Ia pada hari ketujuh dari segala pekerjaan yang telah dibuatNya itu." (Kejadian 2: 2, penekanan diberikan). Sabat adalah monumen untuk menghormati Tuhan sebagai Pencipta kita yang agung. Pernyataan ulang perintah keempat dalam Ulangan 5:15 mengaitkan pemeliharaan Sabat kepada kerja Penebusan Tuhan. Oleh itu, Tuhan maksudkan hari Sabat itu sebagai peringatan kerja kreatif dan penebusanNya. Ia tidak direka untuk menjadi ganjaran untuk kerja dan penat lelah kita sendiri sepanjang minggu.

**Matlamat Guru**: 

Ingatkan kelas anda bahawa Tuhan telah melakukan keajaiban manna selama 40 tahun sebelum Musa mengulangi hukum Tuhan di sempadan Tanah Perjanjian (lihat Ulangan 4: 1, Ulangan 5: 6-21). Keajaiban ini termasuk peruntukan  manna setiap hari (Ahad hingga Jumaat), juga peruntukan manna untuk Sabat yang diberikan pada hari Jumaat.

Perhatikan bahawa perintah keempat menyeru umat Tuhan untuk memberikan keistimewaan istirahat Sabat yang sama rata kepada semua orang, termasuk para hamba dan orang asing. Tuhan mengarahkan istirahat Sabat dilebarkan kepada haiwan domestik kita juga. Kepercayaan kita dalam kesamarataan keistimewaan Sabat untuk semua orang dan haiwan domestik harus memerintah pemikiran kita, sikap kita terhadap orang lain, dan aktiviti peribadi kita dalam enam lagi hari yang lain dalam seminggu.

Ingatkan kelas anda bahawa, bahkan tanah yang di bawah kawalan bangsa Israelpun dibenarkan beristirahat setiap tujuh tahun.

Tarik perhatian kelas anda kepada sikap Yesus terhadap penyembuhan pada hari Sabat. Ingatkan kelas anda bahawa sikap Yesus terhadap penyembuhan mesti mengawal sikap dan tindakan mereka pada enam lagi hari yang lain juga.

#### Bahagian II: Ulasan
 
**Ilustrasi**

"Makan makanan malam kamu! Ramai kanak-kanak di dunia lain yang kelaparan!" Ini ungkapan basi ibu bapa didengar di kebanyakan rumah untuk mencegah pembaziran makanan. Ada beberapa kebenaran dalam teguran yang biasa ini. Di Amerika Syarikat, misalnya, lebih daripada 35 juta tan makanan dibuang setiap tahun, yang merupakan 40 peratus daripada semua makanan yang dibeli setiap tahun oleh negara itu.

Kisah tentang manna itu memberi contoh prinsip mengambil hanya apa yang kita perlukan daripada bekalan makanan yang diberikan oleh Tuhan untuk memenuhi keperluan kita, dengan itu mengelakkan pembaziran. Prinsip ini harus mengawal cara kita memenuhi semua keperluan lain juga. Orang-orang Israel menghadapi masalah mempercayai prinsip ini pada mulanya. Daripada percaya bahawa Tuhan akan mengulangi keajaiban keesokan harinya, sesetengah orang mengumpulkan manna tambahan yang mereka tidak perlukan, mereka menggantikan keajaiban Tuhan dengan ulat-ulat. Pelajaran mengenai manna ini mengambil aspek penting ajaran alkitabiah yang diulang berulang kali dalam konteks lain di seluruh Kitab Suci. Sebagai contoh, jemput kelas untuk membaca Imamat 19: 9, 10 dan Markus 6: 34-44.

**Bincangkan**: Apakah yang Tuhan, dalam Imamat dan Markus, minta kita untuk tinggalkan untuk orang miskin? Adakah itu makanan? Wang? Masa?

Bagaimanakah pandangan Tuhan terhadap penimbunan harta? (Lihat Lukas 12: 16-21.)

Apakah tambahan prinsip-prinsip Sabat yang kita lihat ditunjukkan dalam penyediaan manna untuk Sabat?

Bagaimanakah ketiadaan manna pada hari Sabat, dan ketiadaan ulat dalam peruntukan tambahan manna yang dipungut sebelum Sabat, mengajar kita pelajaran tentang (1) percaya sepenuhnya kepada Tuhan dan (2) kepentingan persediaan untuk Sabat?

Bagaimanakah perintah Tuhan untuk umatNya untuk berhenti daripada pekerjaan biasa  pada hari Sabat menguatkan prinsip kesamarataan?

Apakah prinsip-prinsip alkitabiah yang lain yang diajarkan kepada kita oleh ketiadaan ulat-ulat tersebut? 

**Kitab Suci**: Penciptaan dan Penebusan adalah bergandingan. Alkitab menghubungkaitkan aktiviti penciptaan Kristus dengan aktiviti penebusanNya. Ibrani 1: 1-3 menggambarkan Kristus sebagai Orang yang "menjadikan alam semesta" (Ibr 1: 2). Sejurus selepas penegasan ini, Paulus menyebut Kristus sebagai Dia yang "mengadakan penyucian dosa" (Ibr 1: 3). Kolose 1:16, 20 perlihatkan contoh yang sama, menampilkan Kristus sebagai Pencipta dan Penebus. Untuk membuatnya lebih jelas lagi, Paulus memanggil orang Kristian sebagai "ciptaan baru" (2 Kor 5:17). Sesungguhnya, Penebusan adalah tindakan  penciptaan.

Ulangan 5:15 menjelaskan penebusan daripada perhambaan sebagai alasan untuk memelihara hari Sabat. Untuk para hamba, itu adalah berita yang hebat! Mereka tidak lagi perlu bekerja untuk bekas tuan mereka, kebebasan adalah sebahagian daripada kehidupan mereka selama-lamanya. Para hamba tidak boleh melangkau seharipun daripada bekerja, tetapi orang bebas boleh. Untuk memelihara Sabat adalah untuk menjalankan kebebasan seseorang. Oleh itu, pada hari Sabat, kebebasan daripada bekerja bermakna kebebasan daripada perhambaan.

**Bincangkan**: Bagaimanakah anda menjalankan kebebasan anda pada hari Sabat? Apakah garis panduan yang anda gunakan? Apakah perbezaan antara prinsip dan peraturan? Kongsikan di kelas beberapa prinsip pemeliharaan Sabat dan beberapa peraturan yang boleh diperoleh daripada prinsip-prinsip ini. Kongsikan dan nilaikan beberapa peraturan yang tidak berasaskan prinsip. Sejauh manakah keberkesanan atau baiknya peraturan ini?

**Ilustrasi**

Sememangnya, hari Sabat adalah hari penyembuhan. Tujuh daripada mukjizat penyembuhan Yesus berlaku pada hari Sabat. Para penulis injil merekodkan mukjizat-mukjizat ini sebagai bukti tujuan Tuhan untuk hari Sabat menjadi masa untuk penyembuhan. (Lihat Matius 12: 9-15; Markus 1: 21-28; Lukas 4:38, 39; Lukas 13: 10-17, Lukas 14: 1-6, Yohanes 5: 1-18; 41.) Melalui mukjizat penyembuhan ini, Yesus bermaksud mendidik semula pemikiran  umatNya mengenai pemeliharaan Sabat. Hari kudusNya telah menjadi hari yang dibelenggu oleh peraturan-peraturan yang dibebankan di atasnya, hari yang tercemar oleh sikap para pencipta peraturan-peraturan.

Yesus juga menyembuhkan orang pada hari-hari lain yang tidak dicatatkan sebagai hari Sabat. Sabat menetapkan sifat untuk kerja yang Dia lakukan—dan  Dia menyeru kita untuk melakukannya—untuk  sepanjang minggu. Abraham Joshua Heschel berkata, "Sabat adalah pemberi inspirasi, hari-hari lain yang diinspirasikan."  Kedamaian Penyembuhan  Sabat mengalir ke dalam minggu baru, meresapi sikap dan cara hidup kita.

Berikut adalah beberapa ilustrasi yang menggambarkan realiti pemeliharaan Sabat yang benar.

Upacara Havdalah Yahudi menandakan penutupan Sabat. Sebagai tambahan bagi menyalakan lilin Havdalah, dengan lilinnya yang  berpintal-pintal yang melambangkan kebersamaan keluarga Sabat, para penyembah meletakkan piala dalam piring dan menuangkan jus anggur ke dalam piala itu hingga melimpah. Perlakuan ini menandakan kepercayaan bahawa Sabat dilimpahi dengan kegembiraan dan berkat bagi keluarga. Ia juga melambangkan limpahan pengaruh Sabat ke dalam minggu yang baru.
 
Kemudian keluarga itu mengedarkan kotak Sabat khas yang diisi dengan campuran rempah-rempah yang disebut besamim. (Kotak ini boleh dibuat dengan mengisi sebuah kotak kecil yang terhias dengan kayu manis dan bunga cengkih.) Besamin itu melambangkan aroma kehidupan yang dialami keluarga  satu sama lain pada hari Sabat. Apabila ahli keluarga mengedarkan kotak itu kepada satu sama lain, mereka mungkin berkata: "Semoga wangian  Sabat kekal bersama anda sepanjang minggu yang akan datang,"  atau sesuatu yang sama erti dengannya.

Sabat adalah seperti jus limau terkonsentrasi apabila dicampur dengan air. Apabila kita menumpukan konsentrasi kepada Yesus pada hari Sabat, kita menerima dos yang terpusat kepada-Nya. Semasa kita melalui minggu ini (hari yang dilambangkan oleh air), kita mencampur "konsentrasi Sabat" ke dalam kerja, aktiviti, dan interaksi dengan orang. Dengan cara ini, hari-hari bekerja mengambil rasa hari Sabat. 
 
Bincangkan: Bagaimanakah haruman penyembuhan, atau perisa Sabat mempengaruhi bagaimana kita berhubungan dengan orang-orang di sekeliling kita setiap hari? Bacalah 2 Korintus 2:15 untuk pemhaman lebih lanjut.

**Kitab Suci**: Tiga Sabat

1. Sabat Mingguan: Imamat 23: 3 mengingatkan Keluaran 20: 8-11. Imamat 25 menunjukkan kepada kita bahawa sabatikal itu berkembang daripada  Sabat-sabat mingguan ke sabat-sabat tahunan: Sabat tahunan dan Yobel.
2. Sabat Tahunan mengikuti corak kitaran mingguan enam hari, diikuti dengan hari perhentian Sabat, meluaskan corak kepada kitaran tujuh tahun. Tanah,  bukan hanya penyewa, dimasukkan dalam perhentian Sabat. Pada Sabat-sabat tahunan, corak Sabat mingguan muncul lagi, untuk Sabat mingguan "mengutamakan dari bawah ke atas dan bukan dari atas ke bawah, memberikan pertimbangan pertama kepada ahli masyarakat yang paling lemah. Mereka yang memerlukan rehat yang paling banyak — hamba, orang asing pemastautin, dan binatang yang menanggung beban — disebutkan secara khusus." 
3. Yobel: Tahun Yobel bergabung dengan  sabat-sabat tahunan dan memberikan penjagaan bagi tanah dan keprihatinan bagi mereka yang kurang bernasib baik. (Sabat ini sudah diliputi dalam pelajaran 2.)
 
**Bincangkan**: Sebagai orang Kristian Seventh-day Adventist, sejauh manakah kita berjaya  melaksanakan prinsip-prinsip idea "Tiga Sabat" itu kepada kehidupan kita hari ini? Adakah persoalan ini dimaksudkan untuk mencadangkan bahawa kita mesti mematuhi semua tiga Sabat secara harfiah? Mengapa atau mengapa tidak?

#### Bahagian III: Penerapan Hidup 

Tuhan memerintahkan kita untuk berhenti pada hari Sabat daripada pekerjaan mingguan kita dan untuk berhenti mengejar kepentingan kita sendiri, kewangan atau yang lain, semasa waktu yang suci ini. Namun demikian, pena inspirasi memberitahu kita bahawa,  pada hari Sabatpun, kita terikat kepada kuasa Tuhan yang berterusan untuk kita:

"Tuhan tidak dapat seketikapun menahan tanganNya, atau manusia akan pingsan dan mati. Manusia juga mempunyai kerja untuk dilakukan pada hari ini. Keperluan hidup mesti dipenuhi, orang sakit mesti dirawat, keperluan orang yang memerlukan mesti diberikan. Seseorang yang mengabaikan untuk melepaskan penderitaan pada hari Sabat tidak akan diakui sebagai tidak bersalah. Hari perhentian Tuhan yang suci dijadikan untuk manusia, dan perbuatan belas kasihan adalah selaras dengan   tujuan  Sabat itu. Tuhan tidak menghendaki makhlukNya  menderita sakit sejam  yang boleh dilepaskan pada hari Sabat atau hari lain.”—Ellen G. White, The Desire of Ages, ms. 207. 

Bagaimanakah "perbuatan belas kasihan" yang kita lakukan pada hari Sabat bersesuaian dengan ajaran Yesus bahawa hari Sabat diadakan untuk manusia (Markus 2:27)? Jemput ahli kelas untuk berkongsi kesaksian di mana mereka melakukan ajaran Yesus dalam tindakan. Kemungkinan, dalam pengalaman mereka,  bertemu dengan orang yang memerlukan atau dalam kecemasan—orang  yang berada dalam senario "lembu terperosok dalam sumur" (Lukas 14: 2-5). Bagaimanakah ahli kelas anda mengekalkan kesucian Sabat ketika mereka berusaha untuk meringankan penderitaan orang lain pada hari-hari yang paling suci ini? 