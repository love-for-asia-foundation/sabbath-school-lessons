---
title: Perhentian Sabat Bangsa
date: 18/07/2019
---

Seperti yang kita telah lihat, hari Sabat adalah sebahagian daripada amalan yang sudah tertanam di dalam gaya hidup bangsa Israel.  Namun prinsip hari Sabat itu bukan hanya satu hari sahaja dalam setiap minggu.  Ia juga termasuk rehat khas pada setiap tahun ketujuh, dengan kemuncaknya pada tahun jubilee iaitu selepas tujuh kali tujuh tahun, yang bermaksud setiap tahun ke-50.

`Baca Imamat 25:1-7.  Apakah yang luar biasa tentang perintah ini?  Dalam cara bagaimanakah anda mungkin boleh mengamalkan prinsip ini dalam hidup dan pekerjaan anda?`

Tahun Sabat memberikan peluang kepada tanah ladang untuk dibiarkan kosong sepanjang tahun itu.  Ini merupakan satu tindakan penatalayanan yang luar biasa terhadap tanah dan amalan pertanian bijak ini telah diterimai secara menyeluruh.

Tahun ketujuh ini juga merupakan tahun yang sungguh istimewa kepada para hamba (lihat Keluaran 21:1-11).  Dalam situasi di mana ada di antara bangsa Israel yang banyak berhutang  sehingga menjual diri mereka kepada perhambaan, mereka dibenarkan keluar sebagai orang bebas pada tahun yang ketujuh.  Demikian juga, segala hutang-piutang dihapuskan pada akhir waktu tahun yang ketujuh itu (lihat Ul. 15:1-11).

Sama seperti manna yang disediakan Tuhan untuk bangsa Israel ketika berada di padang gurun, tidak bercucuk tanam selama satu musim merupakan suatu tindakan percaya bahawa Tuhan akan menyediakan secukupnya pada tahun sebelumnya dan dari apa yang telah dihasilkan daripada tanah itu sendiri dalam tahun Sabat itu.  Demikian juga, membebaskan para hamba dan menghapuskan segala hutang adalah tindakan penuh belas kasihan dan juga satu perbuatan percaya kepada kuasa Tuhan untuk menyediakan keperluan kita.  Dalam ertikata lain, umat manusia perlu belajar bahawa mereka tidak perlu menindas orang lain untuk menyediakan segala keperluan mereka.

Prinsip-prinsip dan pola hari Sabat berkait rapat dengan struktur masyarakat Israel secara keseluruhannya.  Demikian juga, pemeliharaan hari Sabat pada masa kini seharusnya merupakan satu disiplin kerohanian yang mengubah hari-hari kita yang lain.  Dalam ertikata secara praktikal, hari Sabat adalah satu cara menghidupkan ajaran-ajaran Yesus untuk mencari lebih dahulu KerajaanNya: “ ‘Bapamu yang di sorga tahu, bahwa kamu memerlukan semuanya itu… maka semuanya itu akan ditambahkan kepada mu’ ” (Mat. 6:32,33).

`Apakah seharusnya perbezaan memelihara hari Sabat itu lakukan kepada enam hari yang lain dalam seminggu?  Lagi pula, jika anda seorang yang tamak, dan tidak peduli dengan orang lain dari hari Ahad sehingga pada hari Jumaat, apakah kepentingannya jika anda tidak bersikap sedemikian pada hari Sabat?  (Atau sebenarnya, anda tidak boleh tidak bersikap demikian pada hari Sabat jika sikap anda adalah seperti itu sepanjang minggu itu?)`