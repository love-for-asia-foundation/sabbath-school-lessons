---
title:  Komen Guru
date:   08/03/2019
---

**Bahagian I: Gambaran Keseluruhan**

**Fokus Pelajaran**: Wahyu 14:7 

**Fokus Kajian**: Wahyu 14 menguraikan pihak umat sisa dalam peperangan dengan naga, seperti yang dinyatakan dalam Wahyu 12:17.

**Pengenalan**: Dalam Wahyu 14, umat sisa itu muncul semula sebagai 144,000 orang, yang mengikuti Anak Domba itu di mana sahaja Ia pergi (Wahyu 14: 1-5). Kemunculan ini diikuti oleh petikan yang paling terkenal daripada  semua petikan Alkitab kepada Seventh-day Adventist, iaitu perkhabaran  tiga malaikat (Wahyu 14: 6-13). Bab ini disimpulkan dengan gambaran simbolik tentang kedatangan Yesus yang kedua dan hasil tuaian para orang kudus dan orang jahat yang mengiringi kedatangan itu (Wahyu 14: 14-20). Pelajaran untuk minggu ini memberi tumpuan terutamanya kepada perkhabaran tiga malaikat.

**Tema Pelajaran**: Pelajaran dan fokus petikan memperkenalkan tema-tema berikut:

**I. Umat Sisa dan 144,000 Orang**

Ini  ternyata  dua nama yang berbeza untuk kumpulan yang sama dalam akhir zaman.

**II. "Takut" Akan Tuhan**

Bunyinya jauh  daripada makna yang sebenar, takut akan  Tuhan adalah panggilan kepada peribadatan yang  sejati, dan menghormati Pencipta.

**III. Isu Utama Wahyu 13 dan 14: Penyembahan**

Perkataan "penyembahan" muncul lapan kali pada titik-titik (point) penting naratif itu.

**IV. Bagaimanakah Penghakiman Terkait dengan Injil (Wahyu 14: 6, 7)?** 

Bahasa penghakiman digunakan dalam tiga cara yang berbeza dalam Perjanjian Baru.

**V. Wahyu 13, 14 dan Loh Batu Pertama Daripada Sepuluh Perintah.**

Terdapat banyak rujukan kepada empat perintah pertama dari Sepuluh Perintah dalam Wahyu 13, 14.

**VI. Malaikat Pertama dan Perintah Keempat**

**Penerapan Hidup**: Bahagian Penerapan Hidup meneroka (1) perkaitan dengan kewajaran penghakiman dan (2)  kewajaran Sabat hari ketujuh dalam  dunia hari ini.

**Bahagian II: Ulasan**

Wahyu 14 menguraikan pihak umat sisa dalam peperangan terakhir yang diperkenalkan dalam Wahyu 12:17. Umat sisa dijelaskan itu (Wahyu 14: 1-5), perkhabarannya diperkenalkan (Wahyu 14: 6-13), dan hasil daripada pertempuran itu dihuraikan dalam bahasa simbolik (Wahyu 14: 14-20).

**Tema Utama Pelajaran 10 Dihuraikan**:

**I. Umat Sisa dan 144,000 Orang**

Umat setia Tuhan disebut "sisa" dalam Wahyu 12:17 dan "144,000" dalam Wahyu 14: 1. Adakah kedua-dua kumpulan ini  berlainan atau dua cuma	cara berbeza untuk menggambarkan kumpulan yang sama? Wahyu 14: 1 mengandungi kiasan kepada Joel 2:32 yang menunjukkan penggenapan pada akhir zaman selain aplikasinya berkaitan dengan "hujan awal" (lihat Kisah 2:21). Dalam Joel, orang-orang yang setia kepada Tuhan adalah orang-orang yang berseru kepada nama Tuhan, tinggal di Gunung Sion, dan dipanggil "sisa". Wahyu 14: 1 menyebut nama Anak Domba, Gunung Sion, dan menyebut orang-orang yang setia itu 144,000. Kiasan kepada Joel adalah kunci bagi Yohanes di mana dia menggambarkan pihak umat sisa dalam konflik terakhir dengan naga itu dalam bab 14.

**II. "Takut" Akan Tuhan**

Perkataan "fear" [“takut”] dalam bahasa Inggeris umumnya adalah perkataan yang kita gunakan apabila kita ketakutan. Akibatnya, ramai pembaca Alkitab berpendapat bahawa adalah wajar untuk melayani Tuhan kerana kita takut kepadaNya. Namun, apabila perkataan "takut" dikaitkan dengan Tuhan dalam Alkitab, ia mempunyai makna yang lebih lembut. Sebagai contoh dalam Perjanjian Lama, takut akan  Tuhan bermaksud mempunyai rasa hormat atau rasa kagum kepadaNya: ia termasuk perkara-perkara seperti mengenal Tuhan secara peribadi (Amsal 9:10), berpegang kepada perintah-perintahNya (Mazmur 111: 10, Pengkhotbah 12: 13), dan menghindari kejahatan (Amsal 3: 7 dan 16: 6). Dalam Perjanjian Baru, ini boleh bererti rasa kagum dan memuliakan (Lukas 7:16, Kisah 2:43). Ia memberikan motivasi untuk kehidupan yang saleh  (2 Kor 7: 1). Ia selari dengan kehormatan yang akan diberikan kepada seorang raja (1 Pet 2:17) dan penghormatan yang ditunjukan  kepada seorang atasan (1 Pet 2:18).

Dalam istilah moden, takut akan Tuhan bermaksud untuk memasuki hubungan dengan Dia secara serius, menuruti amaranNya untuk menghindari kejahatan, dan melakukan perintah-perintahNya, bahkan dalam hal yang mungkin menyusahkanpun, atau lebih buruk. Ianya merupakan panggilan untuk hidup dan bertindak sebagai orang yang mengetahui bahawa mereka akan dipertanggungjawabkan di hadapan Tuhan suatu hari nanti. Mengikut ayat ini, panggilan yang serius ini akan menjadi sebahagian daripada pengalaman umat Tuhan akhir zaman.
 
**III. Isu Utama Wahyu 13 dan 14: Penyembahan**

Isu yang timbul berkali-kali dalam Wahyu 13 dan 14 adalah penyembahan. Tujuh kali dalam dua bab ini terdapat rujukan kepada menyembah naga, binatang itu, atau patung kepada binatang itu (Wahyu 13: 4, 8, 12, 15; 14: 9, 11). Keseluruhan cerita itu adalah tentang triniti palsu yang mengundang penyembahan seluruh dunia ganti daripada menyembah Tuhan. Tumpuannya adalah kepada pertandingan universal mengenai sifat Tuhan,  sama ada Dia benar-benar layak untuk disembah. Ia adalah tema utama daripada bahagian buku ini.

Bertentangan dengan yang dijangkakan, sementara terdapat tujuh rujukan untuk menyembah naga dan sekutunya dalam Wahyu 13 dan 14, hanya satu kali dalam naratif yang sama yang merujuk kepada menyembah Tuhan, iaitu panggilan untuk menyembah Pencipta dalam Wahyu 14: 7. Itulah yang membuatkan ayat ini menjadi fokus utama dalam bahagian ini. Oleh kerana Wahyu 13 dan 14 berada di tengah-tengah buku ini, maka panggilan untuk menyembah Pencipta menyatakan titik pusat keseluruhan buku Wahyu. Memandangkan panggilan  untuk menyembah ini adalah dalam konteks hukum Sabat, salah satu  daripada Hukum Sepuluh (Wahyu 14: 7, bandingkan Keluaran 20:11), maka Sabat adalah isu penting dalam krisis akhir sejarah bumi.

**IV. Bagaimanakah Penghakiman Terkait dengan Injil (Wahyu 14: 6, 7)?** 

Dalam Perjanjian Baru, penghakiman berkait rapat dengan injil. Pertama sekali, penghakiman terjadi di salib apabila Syaitan telah kalah (Yohanes 12:31, Wah. 5: 5-10). Kedua, bahasa penghakiman berkait rapat dengan pemberitaan injil dalam Yohanes 3: 18-21 dan 5: 22-25. Bilamana saja injil diberitakan, orang dipanggil ke dalam penghakiman, berdasarkan respons mereka terhadap apa yang dilakukan Kristus di kayu salib. Panggilan  untuk penghakiman ini  adalah latar belakang kepada empat orang berkuda (Wahyu 6: 1-8), seperti yang kita lihat dalam Pelajaran 5. Ketiga, penghakiman pada akhir zaman menguji respons kita  kepada injil setelah mendengarnya (Yohanes 12:48). Buku Wahyu menyimpan bahasa penghakiman untuk fasa akhir zaman (Wahyu 11:18, 14: 7, 17: 1, 20: 4).  

**V. Wahyu 13, 14 dan Loh Batu Pertama Daripada Hukum Sepuluh**

Rujukan kepada   menyembah binatang itu (Wah 13: 4, 8, 12, 15) adalah dalam konteks pemalsuan loh batu pertama hukum itu. Perintah pertama daripada hukum itu melarang menyembah Tuhan yang lain.   Perintah kedua melarang penyembahan patung berhala. Binatang yang keluar dari dalam tanah menyuruh penduduk bumi untuk mendirikan patung untuk  disembah (Wahyu 13:15). Perintah ketiga melarang menyebut nama Tuhan dengan sia-sia. Binatang itu unggul dalam penghujatan (Wah 13: 6). Perintah yang keempat adalah meterai kepada perjanjian itu, yang mengandungi nama, wilayah dan dasar untuk pemerintahan Tuhan (Keluaran 20: 8-11). Sebaliknya, dunia ditawarkan tanda binatang itu (Wah 13:16, 17).

Bahagian ini daripada buku Wahyu  berpusat pada perintah Tuhan (Wahyu 12:17, 14:12). Dalam bab 13, terdapat tumpuan khusus kepada loh batu pertama daripada hukum sepuluh,   perintah keempat secara khusus membicarakan tentang hubungan kita dengan Tuhan. Binatang itu dan sekutunya memalsukan setiap  empat daripada perintah pertama. Disebabkan oleh pemalsuan ini maka kiasan kepada perintah keempat diselitkan dalam perkhabaran malaikat pertama (Wahyu 14: 7, bandingkan Keluaran 20:11).

**VI. Malaikat Pertama dan Perintah Keempat**

Perkhabaran malaikat yang pertama mengandungi kiasan langsung kepada perintah keempat Hukum 10. Ini jelas kerana tiga sebab utama. (1) Terdapat  kata kerja yang kuat yang selari antara Wahyu 14: 7 dan Keluaran 20:11. Kedua-dua petikan mengandungi perkataan "telah mencipta," "langit," "bumi," dan "laut." Mereka juga mengandungi rujukan kepada Yang menciptakan. (2) Wahyu 14: 6, 7 mengandungi rujukan kepada keselamatan (Wahyu 14: 6), penghakiman, dan Penciptaan (Wahyu 14: 7). Ketiga-tiga tema ini mengingatkan kepada  loh batu pertama daripada Sepuluh Perintah (Keluaran 20: 2, 5, 6, 11). (3) Terdapat banyak rujukan kepada Sepuluh Perintah di seluruh bahagian Wahyu ini (Wahyu 12:17, 14:12, tiruan daripada empat perintah pertama dalam Wahyu 13, persamaan kata sifat dalam Wahyu 14: 7). Rujukan-rujukan  ini membentuk struktur keselarian yang kuat. Panggilan terakhir Tuhan kepada dunia adalah dalam konteks perintah keempat.

**Bahagian III: Penerapan Hidup**

Menurut pendapat anda, mengapakah penghakiman adalah konsep yang  tidak popular di kalangan ramai orang Kristian hari ini? Penghakiman hari ini sering dilihat sebagai dingin dan kasar. Mahkamah adalah tempat yang anda ingin elakkan, jika boleh. Namun, dalam pengertian alkitabiah, penghakiman adalah sesuatu yang seharusnya umat  Tuhan nanti-nantikan. Ia adalah masa apabila semua kesalahan bumi akan diperbetulkan. Sekiranya tidak ada penghakiman pada akhirnya, maka tidak akan ada keadilan di dunia ini.

Keadilan alkitabiah  lebih banyak positifnya daripada negatif. Ia adalah asas kepada pemberian ganjaran serta akibat negatif. Yesus mengatakan bahawa sesuatu yang kecil sahajapun seperti memberikan secawan air sejuk kepada seorang kanak-kanak akan diingat dalam penghakiman (Mat. 10:42). Pengadilan ini memberikan makna yang besar dalam kehidupan sekarang ini untuk mengetahui bahawa setiap perbuatan baik, setiap kebaikan yang ditunjukkan, adalah penting dalam mengatur cara hidup.
 
Mengapakah Sabat memainkan peranan penting dalam peristiwa akhir sejarah bumi? Apakah perbezaan yang dapat dilakukan satu hari dalam seminggu dalam mengatur cara hidup? Tuhan meletakkan Sabat di tengah-tengah daripada semua perbuatanNya yang besar sebagai peringatan kepadaNya. Apabila kita memelihara   Sabat hari ketujuh, kita diingatkan tentang Penciptaan (Keluaran 20: 8-11). Tuhan menciptakan kita dengan kebebasan, dengan korban yang besar kepada diriNya (kita bebas untuk memberontak), jadi kita benar-benar dapat mengasihi Dia kembali dan juga mengasihi sesama manusia. Bukan sahaja Sabat tetapi seluruh Hukum itu direka untuk memupuk kebebasan (Yakobus 1:25, 2:12). Oleh itu, sisi Penciptaan Sabat mengingatkan kita tentang sifat  Tuhan yang menyayangi dan memberikan kebebasan.

Sabat juga mengingatkan kita tentang Keluaran (Ulangan 5:15), tindakan penyelamatan  Tuhan yang besar bagi umatNya. Dia adalah  Tuhan yang murah hati yang bertindak dengan gigih untuk umatNya. Sabat juga mengingatkan kita tentang salib. Yesus beristirahat di dalam kubur pada hari Sabat antara kematianNya dan kebangkitanNya. Salib adalah penyataan terbesar akan sifat Tuhan, dan Sabat adalah peringatan akan hal itu.

Sabat juga menantikan keselamatan masa depan pada akhir zaman (Ibr 4: 9-11). Mereka yang benar-benar mempercayai Tuhan mendapati di dalam Sabat pembayaran pendahuluan ke atas perhentian daripada dosa di mana seluruh alam semesta akan alami selama-lamanya.