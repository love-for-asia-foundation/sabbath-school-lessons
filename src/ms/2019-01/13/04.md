---
title:  Milenium
date:   26/03/2019
---

`Sila baca Wahyu 20:1-3 bersama dengan Yeremia 4:23-26. Semasa milenium, bagaimanakah keadaan bumi ini? Dalam cara apakah Syaitan diikat oleh rantai?`

1,000 tahun itu ( atau milenium) bermula dengan kedatangan kedua Kristus, pada masa ini, Syaitan dan malaikat-malaikatnya dirantai. Perantaian Syaitan adalah simbolik, kerana makhluk roh tidak dapat diikat secara fizikal. Syaitan diikat oleh keadaan. Malapetaka itu telah membuat bumi ini tandus dan membunuh semua penghuni yang jahat, mengakibatkan bumi ini dalam keadaan yang  kosong sama seperti bumi sebelum penciptaan (Kej. 1:2). Dalam keadaan seperti itu, bumi ini berfungsi sebagai penjara Syaitan sepanjang milenium. Oleh kerana tiada lagi manusia untuk digoda dan disakiti, maka Syaitan dan rakan-rakan iblisnya hanya menghabiskan masa untuk merenungkan akibat daripada penderhakaan mereka terhadap Tuhan.

`Sila baca Wahyu 20:4-15. Di manakah orang-orang kudus selama milenium?`

Wahyu menunjukkan bahawa umat Tuhan akan menghabiskan milenium di tempat-tempat di syurga yang Kristus telah sediakan untuk mereka. Yohanes melihat mereka duduk di takhta sebagai raja dan imam, menghakimi dunia. Yesus telah berjanji kepada murid-murid bahawa mereka “ ‘akan duduk  di atas dua belas takhta untuk menghakimi kedua belas suku Israel’ ” (Matius 19:28). Paulus menyatakan bahawa orang-orang kudus akan menghakimi dunia (1 Kor. 6:2, 3).

Penghakiman ini adalah berkaitan dengan keadilan tindakan Tuhan. Sepanjang sejarah, Syaitan telah menimbulkan keraguan berkaitan dengan sifat Tuhan dan layananNya kepada makhluk ciptaanNya. Semasa milenium, Tuhan mengizinkan umat tebusan untuk mengakses catatan sejarah untuk menemukan jawapan kepada semua persoalan berkaitan dengan keadilan tentang keputusanNya berkenaan dengan orang-orang yang hilang, juga persoalan berkaitan dengan pimpinanNya di dalam kehidupan mereka sendiri. Pada akhir milenium, semua persoalan berkaitan dengan keadilanTuhan telah selesai selama-lamanya. Umat Tuhan akan dapat melihat di sebalik bayang-bayang keraguan disebabkan tuduhan Syaitan yang tidak berasas. Kini mereka siap sedia untuk menyaksikan perlaksanaan keadilan Tuhan pada   penghukuman akhir  ke atas orang-orang jahat.

`Siapakah di antara kita yang tidak ada persoalan, persoalan yang sukar, yang sekarang ini kelihatan tidak ada jawapan? Apakah ini beritahu kita tentang sifat Tuhan bahawa, suatu hari nanti, Dia akan memberikan kita jawapan?`