---
title:  Pencurahan Malapetaka Terakhir
date:   11/03/2019
---

Dengan penghentian syafaat Kristus di tempat kudus di syurga, nasib setiap individu sudah ditentukan buat selama-lamanya. Masa telah tiba bagi mereka yang telah menolak injil untuk mengalami kemurkaan Tuhan dalam kepenuhannya.

Tujuh malapetaka terakhir itu mencerminkan malapetaka yang dicurahkan ke atas Mesir (Keluaran 7-11). Sementara malapetaka di Mesir menjejaskan orang Mesir,  orang Israel tidak terjejas. Oleh itu, umat Tuhan akan dilindungi semasa kesukaran ini (Maz. 91:3-10; lihat The Great Controversy, ms. 629, 630). Malapetaka di Mesir mengungkapkan kekerasan hati Firaun dan memperlihatkan kepada orang Mesir ketidakupayaan dewa mereka untuk melindungi mereka. Begitu juga, malapetaka terakhir semakin mengeraskan hati para penyembah binatang laut itu dan mengungkapkan   ketidakupayaan Babel untuk melindungi mereka daripada penghakiman ilahi.

`Sila baca Wahyu 16: 1-11. Apakah yang berlaku di sini, dan bagaimanakah ia digambarkan?`

Empat malapetaka pertama “tidak menyeluruh, atau penduduk bumi tidak punah sepenuhnya.”—The Great Controversy, ms. 628. Malapetaka yang pertama mengakibatkan kudis yang menyakitkan khusus terhadap penyembah binatang itu. Malapetaka yang kedua dan ketiga menjejaskan laut, sungai dan mata air, yang menjadi darah. Tanpa air minum, manusia yang memberontak tidak akan dapat bertahan hidup. Malapetaka keempat memberi kesan kepada matahari membuat ia sangat panas, menyebabkan kesakitan yang tidak dapat ditanggung.

Kesakitan yang tidak dapat ditanggung yang disebebkan oleh malapetaka itu tidak melembutkan hati orang jahat supaya mengubah sikap mereka yang memberontak. Sebaliknya, mereka mengutuk dan menghujat Tuhan, yang melaksanakan malapetaka ini. Tiada seorang pun daripada mereka bertaubat.

Dalam Wahyu 16:10, 11 (lihat juga Keluaran 10: 21-23) kita dapat melihat bahawa malapetaka kelima melanda takhta binatang itu.  Syaitanlah yang mendudukkan binatang itu di takhta (Wah 13: 2). Kini kuasa kerusi Syaitanpun tidak dapat menahan kekuatan malapetaka itu. Sementara orang mengalami kesakitan, mereka menyedari ketidakmampuan Babel untuk melindungi mereka. Walau bagaimanapun, mereka telah menetapkan fikiran mereka melawan Tuhan,  bahkan kengerian malapetaka itupun  tidak dapat mengubah hati mereka.

`Bagaimanakah kita dapat mengekalkan perjalanan yang dekat dengan Tuhan supaya jika tragedi menyerang, kita cukup mengetahui tentang kasih Tuhan untuk mempercayai Dia walaupun di tengah-tengah penderitaan?`