---
title:  Uništen svet
date:   03/07/2019
---

Jedino što je Bog dao samo Adamu i Evi i nijednom drugom stvorenju na Zemlji bila je moralna sloboda. Za razliku od biljaka i životinja, oni su bili moralna bića. Bog je toliko vrednovao ovu moralnu slobodu da je dozvolio mogućnost da ljudi odluče da Mu budu neposlušni. Čineći tako rizikovao je sve što je stvorio radi višeg cilja, odnosa sa ljudskim bićima utemeljenom na ljubavi i slobodnoj volji.

Međutim, postojao je uništitelj (ova moralna sloboda postojala je i među anđelima), onaj koji je želeo da poremeti dobar i celovit svet koji je Bog stvorio i koji je težio da iskoristi Božje posebno delo stvaranja na Zemlji – ljudska bića – da to ostvari. Progovarajući kroz zmiju, đavo je doveo u pitanje savršenost i dovoljnost onoga što je Bog podario (1. Mojsijeva 3,1-5). Prvo iskušenje bilo je to što su poželeli više nego što im je Bog dao, što su posumnjali u Božju dobrotu i oslonili se na sebe.

Takvim odlukama i postupcima uništeni su odnosi koji su prema Božjoj zamisli bili celoviti prilikom stvaranja. Adam i Eva više nisu uživali odnos sa svojim Stvoriteljem za kakav su stvoreni (vidi: 1. Mojsijeva 3,8-10). Ova dva ljudska bića iznenada su shvatila da su naga i da ih je sramota, a njihov međusoban odnos bio je skoro nepopravljivo izmenjen. Njihov odnos sa ostalim delima stvaranja na Zemlji postao je, takođe, napregnut i narušen.

`Pročitajte: 1. Mojsijeva 3,16-19. Šta ovi stihovi govore o promenjenim odnosima između ljudi i sveta prirode? `

Zbog stvarnosti greha, život je iznenada postao mnogo teži za Adama, Evu i ostala dela stvaranja. Posledice greha su stvarne, naročito u smislu kako utiču na ljudski rod i naše odnose. Na određeni način, udaljili smo se i od Boga, našeg Stvoritelja. Porodice su, takođe, na mnogo načina pogođene, a naši odnosi sa drugima često predstavljaju izazov. Borimo se čak i u odnosu sa prirodnim okruženjem  i svetom u kome živimo. Svi oblici našeg života i sveta pokazuju slomljenost prouzrokovanu grehom.

Međutim, Bog nije stvorio takav svet. »Kletve« iz 3. poglavlja 1. Mojsijeve date su sa obećanjem da će Bog pronaći način da ponovo stvori naš svet i popravi odnose narušene grehom. Dok nastavljamo da se borimo sa grehom i njegovim uticajem na naš život, pozvani smo da podržimo to što je prvobitno bilo dobro u svetu i da nastojimo da u svom životu prikažemo plan kakav Bog ima za ovaj svet.
