---
title:  Potpuni svet
date:   01/07/2019
---

Lako je osetiti čežnju za Edemskim vrtom. Ima nečega u kratkom opi­su vrta, doma koji je Bog stvorio Adamu i Evi, što budi čežnju u našem srcu. Možda ne shvatamo kako je život u takvom svetu tekao, ali osećamo da bismo voleli to da iskusimo.

Čini se da je i Bog razvio osećanje zadovoljstva i celovitosti: »Tada pogleda Bog sve što je stvorio, i gle, dobro bješe veoma.« (1. Mojsijeva 1,31) Bog je stvorio svet koji je bio i lep i svrsishodan. Bio je izuzetno osmišljen, i po izgledu i po praktičnosti. Bio je pun života i boja, i ispunjen svime što je neophodno za bujanje života. Ne čudi zato što je Bog stalno zastajao razmišljajući da je svet koji stvara dobar.

`Pročitajte 1. poglavlje 1. Mojsijeve. Šta mislite šta se podrazumeva pod ponovljenim izjavama da »vidje Bog da je dobro«? Vidite: 1. Mojsijeva 1,4.10.12.18.25.31.`

Iako je u celosti napisana posle pada, u Bibliji se na mnogo me­sta proslavlja prirodni svet, kao u tekstovima O Jovu 38-41 i Psalam 148. Ne smemo zaboraviti da ovi tekstovi nisu napisani kao osvrt na to kako je svet izgledao kada je stvoren, pre greha; napisani su u sadašnjem vremenu, slaveći dobre osobine koje su još uvek očigledne u našem svetu.  

Isus je, takođe, iz sveta prirode uzimao primere o Božjoj dobroti i staranju (na primer: Matej 6,26.28-30), pohvaljujući naše oslanjanje na Boga i to što sa divljenjem cenimo jednostavne darove koji nas okružuju. Ako otvorimo oči i pogledamo čuda stvaranja, videćemo da smo uistinu primaoci izuzetnih darova našeg Stvoritelja. Čak i usred iskušenja naš odgovor treba da bude prožet zahvalnošću, zahvaljivanjem i poniznim pokoravanjem Darodavcu.

Kao adventistički hrišćani – oni koji veličaju stvaranje i očekuju dolazak Božjeg carstva – treba da shvatimo da nam lepota, radost i dobra koja vidimo i doživljavamo u svetu daju uvid u to kakav je naš svet nekada bio i kakav će ponovo biti.

`Šta u svom iskustvu sveta prirode posebno cenite kao čudo stvaranja? Kako u svom svakodnevnom životu možete bolje upoznati Gospoda preko čuda iz sveta prirode?`
