---
title:  "Bog: brz pogled na stvaranje"
date:   30/06/2019
---

Ovaj svet i sav život na njemu, naš lični život i sve što činimo sa njim, životi ljudi oko nas i kako uspostavljamo odnos sa njima, život i kako da ga živimo na najbolji mogući način – sve ovo počinje sa Bogom, »jer kroz Njega živimo, i mičemo se, i jesmo«. (Dela 17,28) Ovako počinje biblijski izveštaj: »U početku stvori Bog nebo i Zemlju.« (1. Mojsijeva 1,1) Činjenica da je stvarao rečju ukazuje na silu i proces koji ne možemo ni zamisliti.

Pa ipak, Bog nije stvarao sa određene udaljenosti; bio je lično uključen, naročito kada je nastupio trenutak da stvori prvo ljudsko biće (vidi: 1. Mojsijeva 2,7).

`Pročitajte izveštaj o stvaranju prvih ljudskih bića u tekstu 1. Mojsijeva 1,26-31. Kakve važne pojedinosti ovaj izveštaj iznosi o Bogu? Kakve važne pojedinosti govori o ljudima?`

Često kažemo da možemo mnogo da naučimo o Bogu ukoliko provodimo vreme u prirodi, posmatramo Njegova dela stvaranja i iz njih dobijamo uvid u Stvoriteljev karakter. Međutim, možemo, takođe, steći uvid u to kako je Bog stvorio svet na osnovu našeg shvatanja Boga. Na primer, ako je Bog Bog reda, treba da očekujemo da pronađemo red u Njegovim delima stvaranja. Ili ako verujemo da je Bog Bog stvaralačkog rada, ne treba da budemo iznenađeni ukoliko uočimo neverovatne primere stvaralaštva u svetu koji je stvorio. Slično tome, verujemo da je Bog Bog odnosa, pa prema tome, uviđamo da su odnosi suštinski činilac u tome kako je Bog objedinio svet. On je stvorio svaki element sveta u odnosu na ostala dela stvaranja. On je stvorio životinje u skladnom odnosu. Stvorio je ljudska bića koja stupaju u zajednicu sa Njim, jedni sa drugima i sa ostalim delima stvaranja. Iako je naše razumevanje Boga ograničeno na mnogo načina, ono što možemo zapaziti u vezi sa Njegovim karakterom treba da nas podstak­ne da ponovo razmotrimo kakav bi svet trebalo da bude.

`Koliko je korisno za vaše razumevanje sveta da ga zapažate kao odraz Božjeg karaktera, čak i kad su razaranja zbog greha toliko očigledna?`
