---
title:  Pouka za učitelje
date:   05/07/2019
---

## Opšti pregled

Divljenje i strahopoštovanje važan su deo ispunjenog života. Dok čitamo izveštaj o stvaranju u 1. i 2. poglavlju 1. Mojsijeve, vidimo da Bog rečju stvara univerzum. Zatim, vidimo kako svojim rukama stvara ljudski rod, muškarca i ženu, po svom obličju. Stojimo zadivljeni i puni strahopoštovanja pred tajnom stvaranja. Poput psalmiste izjavljujemo: „Kad pogledam nebesa Tvoja, djelo prsta Tvojih, Mjesec i zvijezde, koje si Ti postavio; šta je čovjek, te ga se opominješ, ili sin čovječji, te ga polaziš.“ (Psalam 8,3.4)

U ovoj lekciji divimo se Stvoriteljevom karakteru i cenimo Njegova završena dela stvaranja. Suprotno tome, plačemo zbog posledica svog narušenog odnosa sa Bogom i prirodom. Ova lekcija stavlja pred nas izazov da budemo pristavi dela koja su izašla iz Božjih ruku dok nas poziva da pokažemo ljubav, saosećanje i pristavsku službu u ovom grešnom svetu.

**Cilj**

Dok poučavate lekciju za ovu sedmicu, istražite kako naša usredsređenost na čuda Božeg stvaranja i poziv da se staramo o Zemlji, i svemu što je na njoj, utiču na naše stavove i dela.

## Komentar

**Ilustracija**

Isak Njutn imao je prijatelja ateistu. Pošto prijatelj nije verovao u Boga, zastupao je mišljenje da je univerzum nastao sam od sebe. Jednog dana kada mu je prijatelj došao u posetu, Njutn mu je pokazao model solarnog sistema. Sunce, planete i meseci bili su na odgovarajućem mestu. Veličine nebeskih tela, planeta i meseca, koji su se okretali oko Sunca određenom brzinom, bile su u srazmeri. Ateista je bio impresioniran ovim modelom. „Zanimljivo“, rekao je, „ko je to napravio?“ „Niko“, odgovorio je Njutn, „nastalo je samo od sebe.“<sup>1</sup>

**Pismo**

Albert Ajnštajn je smatrao da je onaj „ko više ne zastaje da iskaže divljenje, očaranost i ushićenost, nalik mrtvom čoveku čije su oči zatvorene“. <sup>2</sup> Lepote dela stvaranja jasno upućuju na inteligentnog Stvaraoca: „Tada pogleda Bog sve što je stvorio, i gle, dobro bješe veoma.“ (1. Mojsijeva 1,31)
Ljudski rod je deo Božjeg savršenog stvaranja (1. Mojsijeva 1,31). Bog je rekao: „Da načinimo čovjeka po svojemu obličju.“ (1. Mojsijeva 1,26)

**Za razgovor u razredu:**

Šta znači biti stvoren po Božjem obličju?

„Kada je Adam izašao iz Stvoriteljevih ruku, po svojoj fizičkoj, mentalnoj i duhovnoj prirodi bio je sličan svome Tvorcu.“ (Elen Vajt, Vaspitanje, str. 14; str. 15. original)

Božje obličje u čoveku prikazano je, takođe, u tekstu 1. Mojsijeva 1,28: „I blagoslovi ih Bog, i reče im Bog: Rađajte se i množite se, i napunite Zemlju.“ Bog može da stvara; On je ovu sposobnost donekle dao ljudskom rodu.

**Za razgovor u razredu:**

Kako Bog koristi vas i vašu crkvu da potpuno obnovi „Božje obličje“ u grešnim ljudima u zajednici u kojoj se nalazi vaša crkva?

**Za razgovor u razredu:**

Zaista, koliko je dobro Božje „veoma dobro“? Navedite primere.

Sledi primer koliko je dobro „veoma dobro“: „Da Adam, prilikom stvaranja, nije bio obdaren dvadeset puta većom životnom snagom od današnjih ljudi, ljudski rod, opterećen svojim sadašnjim navikama, kojima krši prirodni zakon, do sada bi nestao.“ (Elen Vajt, Testimonies for the Church, 3. sveska, str. 138.139)

Mi zaista ne znamo šta je Elen Vajt mislila pod „životnom snagom“. Pojedini naučnici napominju da bismo deo odgovora mogli pronaći u organelama koje proizvode energiju, takozvanim „elektranama“,  koje se nalaze u strukturi ćelije živih bića. Ove „elektrane“ nazivaju se mitohondrije. Što više mitohondrija imate u svom telu, imaćete veću energiju.

Istraživanje je pokazalo da izdržljivi sportisti imaju više od dva puta više (200 posto) mitohondrija, „ćelijskih elektrana“, od onih koji se ne bave sportom. Kada je merena energija ovih sportista, utvrđeno je da imaju oko 25 procenata više energije. <sup>3</sup>

Adam je imao 20 puta veću (2 000 procenata) životnu snagu nego što ljudi sada imaju. Ako je rast broja mitohondrija povezan sa rastom „životne snage“, to bi moglo da znači da je Adam imao 20 puta više (2 000 procenata) mitohondrija od prosečne današnje osobe. Možete li zamisliti kako bi izgledalo biti u Adamovom prisustvu? Verovatno biste mogli osetiti kako energija zrači iz njega.

Adam i Eva nisu bili samo obdareni velikom životnom snagom, već saznajemo, takođe, i sledeće: „Kada je Adam izašao iz ruku svoga Stvoritelja bio je plemenitog rasta i prekrasnog izgleda. Bio je više nego dva puta viši od ljudi koji sada žive na Zemlji i skladnih oblika.“ (Elen Vajt, Spiritual Gifts, 3. sveska, str. 34).

Kada Bog kaže da su dela stvaranja „veoma dobra“, znači da su VEOMA dobra!

**Za razgovor u razredu:**

Zamislite kako bi izgledalo biti u Adamovom prisustvu – prisustvu onoga čija je životna snaga dvadeset puta veća od one koju mi danas imamo. Kako bi izgledalo hodati sa njim?

**Za razgovor u razredu:**

Uporedite „veoma dobra“ Božja dela i ljudski rod, stvoren po Njegovom obličju, sa gledištem evolucije prema kome je ljudski rod rezultat vremena+materije+slučajnosti.

**Za razgovor u razredu:**

Kako gledište evolucije utiče na način na koji posmatramo ljude?

U našem palom stanju, potrebna nam je „korekcija vida“. Takve duhovne „naočare“ omogućiće nam da vidimo sve ljude kao ljudska bića stvorena po Božjem obličju (1. Mojsijeva 1,26.27), iako smo svi grešni i iako pojedini ljudi ne izgledaju i ne ponašaju se kako biste želeli. Važno je da posmatramo ljude očima ljubavi i poštovanja – ne nužno kakvi su sada, već kakvi mogu biti kada Bog deluje u njihovom životu u nastojanju da ih obnovi.

„Gospod je razočaran kada se Njegova deca malo cene. On želi da Njegovo izabrano nasledstvo ceni sebe prema ceni kojom ih je On procenio. Bog ih je želeo, inače ne bi poslao svoga Sina da ih iskupi u tako skupom poduhvatu.“ (Elen Vajt, Čežnja vekova, str. 579; str. 668. original)

**Za razgovor u razredu:**

Zašto su svi ljudi vredni? Kakva je razlika između ponosa i samovrednovanja u svetlosti stvaranja i otkupljenja? Kako visoka vrednost svake osobe utiče na vašu crkvenu službu?

**Pismo**

„Potom reče Bog: Da načinimo čovjeka po svojemu obličju, kao što smo Mi, koji će biti gospodar... od cijele Zemlje.“ (1. Mojsijeva 1,26) „I blagoslovi ih Bog, i reče im Bog... budite gospodari... od svega zvjerinja što se miče po zemlji.“ (1. Mojsijeva 1,28) „I uzevši Gospod Bog čovjeka namjesti ga u vrtu edemskom, da ga radi i da ga čuva.“ (1. Mojsijeva 2,15)

U vlasti ili upravljanju Božjim stvorenjima i Zemljom imamo udela jer smo stvoreni po Božjem obličju. Bog poseduje Zemlju (Psalam 24,1) i vlada njome, a mi smo Njegovi upravitelji – pristavi Njegove Zemlje i Njegovih stvorenja. Neverovatno, Vladar je ljude učinio svojim savladarima.

Ne samo da je svaki čovek povezan sa svakim čovekom; celokupno delo stvaranja je međusobno povezano. Bog je lično povezan sa svojim stvorenjima. (Videti: Dela 17,24-26) Razmotrite sličnosti u Pismu između ljudi i životinja, tesno ih povezujući. I ljude i životinje (tekst se odnosi na sva živa bića osim ako nije drugačije naznačeno):

- Bog je stvorio od praha zemaljskoga [kopnene životinje (1. Mojsijeva 1,24.25; 1. Mojsijeva 2,19); ljude (1. Mojsijeva 2,7); ptice (1. Mojsijeva 2,19)] <sup>4</sup>

- Imaju duh životni (1. Mojsijeva 2,7; 1. Mojsijeva 7,15)

- Primaju Božji blagoslov [stvorenja koja žive u vodi i ptice; ljudi (1. Mojsijeva 1,21.22.28)] i božansko odobravanje [sva živa bića (1. Mojsijeva 1,31)]

- Prvobitno im je namenjena vegetarijanska ishrana [ljudi (1. Mojsijeva 1,29); kopnene životinje; ptice (1. Mojsijeva 1,30)]

- Mogu da ubiju [ljudi (1. Mojsijeva 4,8); divlje životinje (1. Mojsijeva 37,33; 2. O carevima 2,23.24; Danilo 6,24); domaće životinje (2. Mojsijeva 21,28-32); gmizavci (4. Mojsijeva 21,6)]

- Uključeni su u Božji zavet (1. Mojsijeva 9,12)

- Koriste Subotni odmor [ljudi; domaće životinje (2. Mojsijeva 20,10)]

- odvajani su za Gospoda, ukoliko su prvorođeni muškog pola [ljudi; domaće životinje (2. Mojsijeva 13,12; 4. Mojsijeva 3,13)]

- rečeno im je da se rađaju i množe [vodene životinje; ptice (1. Mojsijeva 1,22); ljudi (1. Mojsijeva 1,28)] <sup>5</sup>

Kako je vaša teologija povezana sa ekologijom?<sup>6</sup> Šta je obuhvaćeno našom pristavskom službom „cele Zemlje“? Kako vaše staranje o okolini i svim delima stvaranja, kao i činjenica da ste „čuvar brata svojega“ (1. Mojsijeva 4,9), utiču na vaš način života i službu? Neka članovi razreda ispričaju šta već čine u vezi sa ovim važnim istinama.

## Primena u životu

Ne zaboravite da cilj subotnoškolskog razreda nije samo da se okupimo i vodimo koristan razgovor o izuzetnim istorijskim i teološkim pitanjima. U ovoj lekciji, zapazili smo da je greh narušio odnose kakve nam je Bog prvobitno namenio. Međutim, mi i dalje imamo ulogu pristava dobrih dela stvaranja i čuvara svojih bližnjih. Imajući to na umu:

1. Posmatrajte i pokažite da cenite šta je u prirodi ostalo „veoma dobro“. Prošetajte ove sedmice u prirodi. Osvrnite se oko sebe i zapazite šta sve „dobro“ možete da vidite. Donesite kući lep kamen ili školjku, pero ili list. Sačuvajte ga kao podsetnik da treba više da cenimo Božja dela stvaranja.

2. Kada se sledeći put vi i vernici vaše crkve uključite u služenje siromašnima, zapitajte se: „Da li ono što činimo dovodi do toga da oni postaju robovi naše velikodušnosti?“ Drugim rečima, da li nudite usluge koje pomažu siromašnima da posle primanja pomoći dožive lični razvoj, da li im pomažete da sagledaju bolju budućnost, dok ih negujete duhom pristavske službe? Razgovarajte o tome u svetlosti sledećeg razmišljanja: ako ograničimo svoj misionski rad na obezbeđivanje hleba i druge hrane svake srede, i ako se isti ljudi vraćaju, iz meseca u mesec, iz godine u godinu, i tako deset godina, mi kao crkva ne uspevamo da pomognemo siromašnima da preuzmu sveukupnu vlast nad svojim životom i okolinom. Razmislite o istovremenim službama koje pružaju veštine kao što je upravljanje novčanim sredstvima, pismenost, učenje jezika, poslovne veštine, i tako dalje, koje će pružiti mnoštvo mogućnosti za bolji život.

_______
<sup>1</sup> Ministry 127, http://ministry127.com/resources/illustration/sir-isaac-newton.

<sup>2</sup> https://www.brainyquote.com/quotes/quotes/a/alberteins121255.html

<sup>3</sup> University of Southern Denmark Faculty of Health Sciences, “Structure and Number of Mitochondria May Help Determine Muscle Endurance Research Shows,” 2. novembar 2016.

<sup>4</sup> Iako ni u jednom biblijskom tekstu ne piše da su životinje koje žive u vodi stvorene od zemaljskog praha, vodene životinje i ptice stvorene su istog dana: „I stvori Bog kitove velike i sve žive duše što se miču, što provrvješe po vodi po vrstama njihovijem, i sve ptice krilate po vrstama njihovijem. I vidje Bog da je dobro.“ (1. Mojsijeva 1,21) Vodene životinje ili su stvorene ni iz čega (ex nihilo) ili od zemlje. Pošto se vodene životinje i ptice, poput svih živih stvorenja, vraćaju u zemlju kada uginu, možemo pretpostaviti da su stvorene od zemlje, iako je stvaranje ex nihilo moguće.

<sup>5</sup> Prilagođeno, Jo Ann Davidson, “Who Cares? Environmental Ethics and the Christian” in The Adventist Review, 25. jun 2009, str. 51-54.

<sup>6</sup> Prilagođeno, Jo Ann M. Davidson: “We must link our theology with our ecology.”
