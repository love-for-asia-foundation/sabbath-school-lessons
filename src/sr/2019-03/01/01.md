---
title:  I stvori Bog...
date:   29/06/2019
---

### Tekstovi za proučavanje u toku sedmice
1 Mojsijeva 1-3; Dela 17,28; Psalam 148; Psalam 24,1; 1. Mojsijeva 4,1-9; Matej 22,37-39; Otkrivenje 14,7.

><p>Tekst za pamćenje</p>
> »Ko čini krivo ubogome, sramoti Stvoritelja njegova; a poštuje Ga ko je milostiv siromahu.« (Priče 14,31).

Da li ste ikada nešto stvarali ili pravili, umetničko delo, neki predmet, obrok, ili se bavili nekim drugim stvaralačkim radom – da bi na kraju to delo bilo uništeno ili odbačeno od strane osobe kojoj je to delo poklonjeno? Ako je­ste, možda imate samo mali uvid u to šta je Bog doživeo kada je stvorio ovaj svet i podario život ljudskim bićima, da bi na kraju to što je stvorio bilo uništeno grehom.

Biblija kaže da je svet stvoren pažljivo i »veoma dobro«. Kako se Bog osećao zbog dela stvaranja očigledno je u izveštajima o stvaranju u 1. i 2. poglavlju 1. Mojsijeve. U tom okviru treba da čitamo izveštaj o padu u 3. poglavlju 1. Mojsijeve i Božjem slomljenom srcu kada se suočava sa ljudima koje je stvorio.

Izuzetno je to što naš svet nastavlja da bude predmet Božje ljubavi, čak i uprkos hiljadama godina greha, nasilja, nepravde i otvorene pobune. Što je još izuzetnije, iako je Bog započeo svoj plan otkupljenja i ponovnog stvaranja sveta, poverio nam je, kao vernicima, određenu ulogu u ispunjenju svojih većih planova. Da, mi smo primaoci Njegove blagodati; ali, pored blagodati koja nam je data, povereno nam je da obavljamo posao sa našim Gospodom. Kakva je to uzvišena, sveta odgovornost!
