---
title:  Pristavi na Zemlji
date:   02/07/2019
---

Prema biblijskom izveštaju, Edemski vrt i novostvorena Zemlja bili su mesta izobilja, stvorena da u njima život buja i da ljudska bića naročito uživaju.

Međutim, Bog je prvom čoveku i ženi – i svim njihovim potomcima – takođe dao određenu ulogu u stvaranju. Brzo postaje očigledno – i ne samo na osnovu Njegovog načina stvaranja – da Adam i Eva zauzimaju poseban položaj u ovom novom svetu. Adamu je prvo bio poveren zadatak da nadene imena svim životinjama i pticama (vidi: 1. Mojsijeva 2,19). Zatim mu je data još jedna uloga, koju je Bog lično predstavio kao blagoslov: »I blagoslovi ih Bog, i reče im Bog: Rađajte se i množite se, i napunite Zemlju, i vladajte njom, i budite gospodari od riba morskih i od ptica nebeskih i od svega zvjerinja što se miče po zemlji.« (1. Mojsijeva 1,28)

`Pročitajte i uporedite sledeće tekstove: 1. Mojsijeva 1,28. i 1. Mojsijeva 2,15. Kako biste u jednoj ili dve rečenice opisali čovekov posao?`

Prečesto su pojedinci u hrišćanskoj istoriji koristili tekst 1. Mojsijeva 1,28. kao odobrenje da besomučno iskorišćavaju prirodni svet, čak do tačke njegovog uništenja. Da, svet je očigledno bio stvoren radi čovekovog života, dobra i uživanja. Međutim, prema rečima zabeleženim u tekstu 1. Mojsijeva 2,15, čovekova odgovornost je »da ga radi i da ga čuva«.

Kada govorimo o pristavskoj službi, često je prva naša misao novac, ali prva zapovest u vezi sa pristavskom službom u Bibliji jeste da vodimo računa o Zemlji koju je Bog stvorio i poverio nama. Nalog upućen Adamu i Evi predviđa, takođe, da će Zemlju deliti sa svojom decom i budućim naraštajima. Prema prvobitnom planu, stvoreni svet trebalo je da bude izvor života, dobrote i lepote za sva ljudska bića, a Adam i Eva imali su veliku ulogu u staranju o njemu.

Zemlja je i dalje Gospodnja (vidi: Psalam 24,1), a mi smo i dalje po­zvani da budemo pristavi svega što nam je Bog podario. Možda bismo mogli zaključiti da je u palom svetu naša odgovornost kao pristava još veća.

`Šta za vas danas znači biti pristav Zemlje u palom svetu? Kako shvatanje ove odgovornosti utiče na vaš svakodnevni žiot? `
