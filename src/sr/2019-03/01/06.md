---
title:  Porodično tkivo čovečanstva
date:   04/07/2019
---

Nakon pojave greha nije bilo potrebno mnogo vremena da se svet još više pokvari. Podstaknuto ljubomorom, nerazumevanjem i gnevom, prvo ubistvo dogodilo se među prvom braćom. Kada je Bog upitao Kaina o njegovom grehu, on je dao ironičan i retorički odgovor: »Zar sam ja čuvar brata svojega?« (1. Mojsijeva 4,9) Odgovor nagovešten Božjim početnim pitanjem glasio je: »Da, ti si čuvar svoga brata.«

`Pročitajte Priče 22,2. Šta nagoveštava ova naizgled jedno­stavna izjava? Šta govori o našem odnosu prema drugim ljudima?`

Svako koga sretnemo je Božje stvorenje, stvoreno prema Njegovom obličju, i deo mreže odnosa koja nas sve povezuje kao Božja dela stvaranja, iako slomljena i slaba. »Mi smo svi utkani u tkivo čovečanstva. Zlo koje zadesi bilo koji deo velikog ljudskog bratstva donosi pogibao svima.« (Elen Vajt, U potrazi za boljim životom, str. 345. original) Svidelo nam se to ili ne, imamo Bogom danu odgovornost prema Bogu i jedni prema drugima (vidi: Matej 22,37-39).

U celoj Bibliji ponavlja se tvrdnja da je Bog naš Stvoritelj. Na primer, ta tvrdnja je jedan od navedenih razloga zašto treba da se sećamo Subote (vidi: 2. Mojsijeva 20,11) i da se klanjamo Bogu na kraju vremena (vidi: Otkrivenje 14,7). Ona je, takođe, glavni podsticaj da brinemo jedni o drugima i da se interesujemo za one koji imaju manje sreće od nas.

Svi smo povezani zajedničkim poreklom u Bogu. Ko god »čini krivo ubogome, sramoti Stvoritelja njegova; a poštuje Ga ko je milo­stiv siromahu.« (Priče 14,31) Može li ova veza biti jasnija?

Bog kao naš Stvoritelj polaže pravo na nas i zahteva ceo naš život, uključujući i naše bogosluženje i naše staranje za druge. Ma koliko ponekad teško, razočaravajuće i neugodno, mi smo zaista »čuvari svoje braće«.

`Šta mislite zašto se u Bibliji Božje tvrdnje da je Stvoritelj stalno ponavljaju? Zašto je to toliko važno, i kako ova činjenica treba da utiče na to kako se ophodimo prema drugima? `
