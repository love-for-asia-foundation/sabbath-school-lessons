---
title:  Glas za neme
date:   19/09/2019
---

Solomun je zapisao da postoji »vrijeme kad se muči i vrijeme kad se govori«. (Propovednik 3,7) Bio je u pravu, ali pronaći takvu ravnotežu nikome nije jednostavno. Međutim, kad je reč o tome da govorimo u korist potlačenih, da budemo glas nemih i da pobedimo zlo dobrim, da li je moguće da smo kao Crkva grešili u smislu da smo previše ćutali kada je naš glas trebalo da se čuje?

Hrišćani često govore da su oni Isusove ruke i noge, ukazujući na poziv za praktičnu službu usmerenu drugima kao što bi Isus želeo da činimo. Međutim, u okviru proročke uloge, kako je prikazano u Bibliji, Božji prvi poziv upućen ljudima jeste da budu Njegov glas – govoreći u Božje ime govore, takođe, i u ime onih koje Bog želi da odbrani (videti: Psalam 146,6-10).

`Pročitajte tekst: Isaija 58,1-10. Šta ova poruka, data u određeno vreme, na određenom mestu i u određenom okviru, poručuje nama danas koji živimo u drugačijem vremenu, mestu i okviru? U kojoj meri su se prilike zaiste promenile od trenutka kada je Isaija zabeležio ove reči do današnjeg vremena?`

Poziv za činjenje pravde koji su proroci upućivali nikada nije bio opšteprihvaćen. Međutim, nadahnuti nalogom koji su primili od Boga, shvatajući Božji žar prema pravdi, saosećajući sa položajem siromašnih i potlačenih, težeći najboljem za društvo, ovi proroci usudili su se da budu glas nemih u svom vremenu i mestu, uprkos protivljenjima, nelagodnostima i opasnostima (videti: 1. Petrova 3,17).

Na temelju svog shvatanja Jevanđelja i poziva da odsjajuju Isusa u svetu, adventistički hrišćani, takođe, mogu mnogo toga da ponude u vezi sa suočavanjem sa zlom u svetu.

Na primer: »Adventistički hrišćani veruju da su dela kojima se smanjuje siromaštvo i nepravda važan deo hrišćanske društvene odgovornosti. Biblija jasno otkriva Božje posebno zanimanje za siromašne i Njegova očekivanja kako Njegovi sledbenici treba da postupaju prema onima koji ne mogu sami da brinu o sebi. Sva ljudska bića nose Božje obličje i primaju Božje blagoslove (Luka 6,20). Radeći sa siromašnima, mi sledimo Isusov primer i pouke (Matej 25,35.36). Kao duhovna zajednica, adventistički hrišćani zalažu se za pravdu siromašnima i ’otvaraju usta svoja za nijemoga’ (Priče 31,8) i protiv onih koji ’otimaju pravicu siromasima’ (Isaija 10,2). Mi sarađujemo sa Bogom koji ’pokazuje pravdu nevoljnome’. (Psalam 140,12)« (Seventh-day Adventist Official Statement on Global Poverty, 24. jun 2010)
