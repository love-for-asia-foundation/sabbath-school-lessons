---
title:  Umor od saosećanja
date:   16/09/2019
---

Dok se odupiremo mogućnosti da naše dobre namere budu nadvladane »nevoljama u svetu«, mnogi od nas bi voleli da više učine i unesu promenu u život napaćenih. Brojni stavovi i postupci mogu nam pomoći da pozitivno odreagujemo kad su u pitanju oni kojima je potrebna pomoć.

**Saosećanje:** Kao što smo videli, prepoznavanje tuđeg bola i saosećanja prema onima koji pate prvi su koraci koje možemo preduzeti. Treba da negujemo i čuvamo osetljivost prema napaćenima. Danas se govori o »umoru od saosećanja«, o ideji prema kojoj smo toliko izloženi žalosti i nesreći da mnoge od nas umara mnoštvo razloga koji zahtevaju našu emocionalnu snagu i novčanu podršku. Isus je bio potpuno svestan zla i bola oko Sebe; ipak, i dalje je bio saosećajan. Tako i mi moramo činiti.

**Učenje:** Pošto su mnoge prilike u kojima vlada nepravda i siromaštvo složene, slušanje i učenje o ovakvim prilikama je važno. Ima mnogo primera da su dobronamerni ljudi naneli štetu životima drugih ljudi pokušavajući da pomognu. Pošto to nije izgovor za nedelovanje, treba da nastojimo da se uključimo na promišljen način pošto smo se o svemu obavestili.

**Molitva:** Kada uočimo problem, naša prva misao je da preduzmemo »praktične« korake. Međutim, Biblija nas podseća da je molitva praktična. Na živote siromašnih i potlačenih možemo uticati svojim molitvama, moleći se i za njih i za one koji imaju vlast nad njima (videti: 1. Timotiju 2,1.2), kao i traženjem Božjeg vođstva da na najbolji način dalje delujemo nudeći pomoć (videti: Priče 2,7.8).

**Očekivanja:** Još jedan važan činilac u nastojanju da ublažimo patnju jeste da imamo odgovarajuća očekivanja, s obzirom na složenost društvenih, političkih i ličnih okolnosti. Naša nada treba da se sastoji u tome da ljudima pružimo mogućnosti i prilike koje drugačije, možda, ne bi imali. Ponekad ćemo biti razočarani time kako ljudi koriste ove prilike, ali moramo poštovati njihove odluke. Na kakav god način pokušali da radimo u korist napaćenih, naše vodeće načelo mora da glasi: »Sve, dakle, što hoćete da čine vama ljudi, činite i vi njima.« (Matej 7,12)

`Pročitajte tekst Jakov 1,5-8. Kakvu ulogu molitva treba da ima u hrišćanskom radu? Šta tekst: Jakov 2,15.16. govori o tome kako možemo doprineti uslišenju svojih molitava za druge? `
