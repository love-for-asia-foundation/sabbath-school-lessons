---
title:  Velikodušnost
date:   17/09/2019
---

»Bog ljubi onoga koji dragovoljno daje« (2. Korinćanima 9,7), a velikodušno davanje je važna strana hrišćanskog života. Iako moramo dozvoliti Bibliji da stavlja izazov pred naša davanja i prioritete u finansijskom smislu, velikodušnost je više od ulaganja novca u određeni cilj, ma koliko bio vredan. Tačnije, velikodušnost je jedna od nauzvišenijih životnih stavova i ključna osobina onih »koji se boje Gospoda«, kao što je mnogo puta zabeleženo u 112. Psalmu: »Blago onome koji je milostiv i daje u zajam! On će dati tvrđu riječima svojim na sudu.« (Psalam 112,5)

`Šta sledeći tekstovi uče o velikodušnosti prema nevoljnima? 3. Mojsijeva 25,35-37; Psalam 119,36; 2. Korinćanima 8,12-15; 1. Jovanova 3,16-18; 1. Timotiju 6,17-19.`

U svojim novozavetnim poslanicama, Pavle je često navodio da je Božja velikodušnost – najpotpunije izražena u Isusovom polaganju života za nas – izvor hrišćanske nade. Zauzvrat, Njegova smrt podneta za nas takođe predstavlja podstrek da mi živimo velikodušnim životom u odnosu na druge: »Da tvoja vjera, koju imamo zajedno, bude silna u poznanju svakoga dobra, koje imate u Hristu Isusu.« (Filimon 1,6)

Velikodušnost je plemenit, odvažan i sveobuhvatan stav prema životu. Nas mnogo toga u ličnom životu, društvu i kulturi nagoni da se usredsredimo na sebe, da čuvamo za sebe koliko god je to moguće. Suočimo se sa tim, za većinu od nas podrazumevani obrazac ionako uvek glasi ja, ja, ja.

Ako je stvarna, naša vera će nam pomoći da odbacimo svoje ja i živimo za druge. Vera nam pomaže da zamislimo svet i ljude onako kako ih Bog vidi, i u njihovoj dobroti i u njihovoj slabosti, i pod­stiče nas da, koliko god je to moguće, pomognemo onima kojima je pomoć potrebna. Kao osobina, velikodušnost se odmah uvažava od strane dobrotvornih društava i onih koji prikupljaju novčane priloge. Takva velikodušnost je merljiva i neposredno praktična. Međutim, velike donacije ne ukazuju uvek na velikodušan način života (videti: Marko 12,41-44). Velikodušan život je plemenitiji i vredniji od bilo kakvog priloga. Mi treba više da cenimo i negujemo velikodušan duh u svemu što činimo. Za većinu ljudi, velikodušnost ne dolazi prirodno; to je blagodat koju treba da izrazimo u svom životu aktivno i svesno, bez obzira na uticaj grešne, sebične ljudske prirode.

`Pored davanja novčanih sredstava, čak i velikodušno, na kakve još načine treba da ispoljimo duh velikodušnosti? `
