---
title:  Pouka za učitelje
date:   20/09/2019
---

## Opšti pregled

Milost ne izvire iz nas – mi odražavamo Božju milost. Milost je deo Božjeg odgovora na ljudsku slabost. Takođe, Bog pokazuje milost kroz svoje sluge. Jevrejska reč za „milost“ je hesed, što znači „odana ljubav“ ili „dobrota ispunjena ljubavlju“. Grčka reč glasi eleos, što znači gajiti duboko zanimanje za dobro drugih. To je Božja osobina koju zapažamo i u Starom i u Novom zavetu. Značajno je to što, u uputstvima datim za izgradnju starozavetnog Svetilišta u 25. poglavlju 2. Mojsijeve, Bog kaže Mojsiju da napravi „presto milosti“ od čistoga zlata kao poklopac kovčega zaveta u Svetinji nad svetinjama (2. Mojsijeva 25,17-21), iako „presto milosti“ nije ista reč kao i hesed.

U ovoj lekciji na osnovu Biblije steći ćemo sigurnost da oni koji služe Bogu mogu biti oslobođeni briga dok se usredsređuju na prioritete carstva. Istražićemo stavove i strategije koje pomažu milosrdnima i velikodušnima da se uspešno izbore sa izazovima i prilikama u službi. Zapazićemo poziv i ulogu milosrdnih ljudi u ostvarivanju pomirenja i izgradnji mira, kao i zastupanju onih čiji se glas ne čuje. Ukoliko imate Pravilnik Hrišćanske adventističke crkve, osvrnite se na crkveni savet u vezi sa mirnim održavanjem čvrstog stajališta kad je u pitanju pravda i pravo u građanskim pitanjima.<sup>46</sup>

Istražite u razredu napredak crkve u tome kako odgovara na molbe za milost. Pokušajte da procenite koliko uspešno vaša crkva ljubi milost i koliko uspešno je pokazuje.

## Komentar

**Pismo**

Naša služba svetu ne treba da bude ispoljena samo u oblasti doktrina i ideja. Mora biti pokazana u delima milosrđa, poštenja, saučešća i pravde. „Stvarni rad imaće mnogo više uticaja od držanja propovedi. Mi moramo davati hranu gladnima, odevati neodevene, pružati zaklon beskućnicima. Pozvani smo da činimo i više od toga. Potrebe duše može da zadovolji jedino Hristova ljubav.“ (Elen Vajt, Pouke velikog Učitelja, str. 294; str. 417. original)

Isusova ljubav i ukazivanje prednosti pokazivanju milosti jasno je prikazana u Njegovim pričama i isceljenjima, i fizičkim i duhovnim. Na primer, u priči o ovcama i kozama koja govori o poslednjem vremenu (Matej 25,31-40), Isus povezuje spasenje sa milostivom etikom. Ova povezanost ponovo dolazi u prvi plan u priči o Zakhejevom duhovnom isceljenju. Hristova milost i blagodat osvojile su Zakhejevo srce. Zakhej je odgovorio obećavajući da će biti milostiv, dajući polovinu svojih dobara siromašnima i četvorostruko vraćajući onima koje je prevario. Isus mu je tada rekao: „Danas dođe spasenije kući ovoj.“ (Luka 19,9) Da ponovimo još jednom, Isus povezuje spasenje sa milostivom društvenom etikom – prioritetom carstva.

Činilo se da je Isus u svojoj službi više vremena posvećivao isceljenjima nego poučavanju. Redovno je pokazivao milost lečeći opsednute demonima, obogaljene, slepe, gluve i ranjene u duhu. „Sklonost religija svih vremena bila je da više brinu o religiji nego o ljudima; Hristos je više brinuo o ljudima nego o religiji – Njegovo staranje za ljudski rod bio je glavni izraz Njegove religije.“<sup>47</sup>

Podstaknite članove razreda na razgovor o implikacijama prethodnog navoda. Zamolite ih da naglas pročitaju tekst Jakov 1,26.27. i Jakov 2,15-18. kao uvod u razgovor.

**Ilustracija**

Činiti pravdu i ljubiti milost (Mihej 6,8) može izgledati kao nemoguć zadatak u svetlu velikih i strašnih problema u društvu.

**Za razgovor:**

Kako se vaša crkva može izboriti sa umorom u pokazivanju saosećanja, odupirući se iskušenju da ništa ne čine jer ne mogu da učine sve?

Jedna priča govori o dečaku koji je šetajući plažom naišao na stotine morskih zvezda izbačenih na obalu. Dečak je počeo da ih vraća u okean. Neko ga je ugledao i rekao da ne može pomoći svim tim zvezdama. Dok je bacao još jednu morsku zvezdu u vodu, odgovorio je da ono malo što može da učini, pomoći će toj jednoj zvezdi.

Iako ćete biti umorni i nadvladani pokušavajući da pružite pomoć svakoj nevoljnoj osobi u svakoj situaciji sa kojom se suočite, počnite odnekud. Možete izvršiti uticaj na one kojima pomažete.

**Pismo**

Pokazivanje milosrđa zahteva edukaciju jer su mnoge situacije složene i konfuzne. U određenom trenutku, milost će se sukobiti sa protivničkom silom: nepravdom. Dela milosrđa nasuprot ovoj snažnoj sili, mogu se činiti  u velikoj meri neadekvatnima. Čemu koriste tanjir supe i sendvič kada strašna zavisnost kontroliše čovekov život?

Primoranost da se neizbežno nadmećemo sa snažnom silom nepravde može biti razlog zašto Biblija podjednako naglašava milost i pravdu. Božja osnovna zamisao za pokazivanje milosti sumirana je u tekstu Mihej 6,8, koji poziva Božji narod „da čini pravdu i da ljubi milost“. Činiti pravdu znači ophoditi se prema drugima pošteno i razumno. Ljubiti milost znači biti saosećajan, ljubazan, spreman da praštaš onome nad kojim imaš moć. Spajanje ova dve vrline, u skladu sa zapovešću iz Knjige proroka Miheja, dovodi nas do holističkog, snažnog odnosa sa onima kojima služimo. Na primer, zavisniku je potrebna i hrana i lečenje. Deci sa ulice treba i prijateljstvo i posao.

Koje su implikacije gore navedenih ideja za strategiju vaše crkve? Koje biblijske priče o Isusovim čudima isceljenja pokazuju kako pojedinci sarađuju sa Velikim Lekarom u svom izlečenju/oporavku? Na primer, videti: Luka 17,11-14; Jovan 5,1-9; Jovan 8,2-11; Jovan 9,1-7.

**Ilustracija**

Da biste prikazali važnost kretanja od pružanja pomoći (davanja ribe) do ličnog razvoja (učenja nekoga da lovi ribu), razgovarajte o sledećem događaju. Kakve smernice u vezi sa velikodušnošću su date?

Jedan zagovornik društvenih reformi koordinisao je programom pod nazivom Usvoji porodicu namenjenog gradskim porodicama koje nisu mogle da priušte božićne poklone svojoj deci. Na dan Božića, darežljivi darodavci isporučili bi poklone svojim usvojenim gradskim porodicama. Jednog Božića, desilo se da je ovaj čovek boravio u domu porodica u potrebi kada su stigli oni koji su u okviru programa Usvoji porodicu darovali poklone. Deca su bila veoma uzbuđena i srećna zbog prelepo upakovanih poklona, ali su majke, iako zahvalne, bile uzdržane. Ako bi se otac našao u domu, izašao bi na zadnja vrata kada bi ih video da dolaze. Ovi roditelji su patili jer su smatrali da su izgubili dostojanstvo i ponos. Njihov neuspeh da obezbede poklone svojoj deci jasno se video u njihovom domu.

Posle ovog iskustva, ova organizacija otvorila je porodičnu prodavnicu. Umesto da isporučuju upakovane poklone svojim usvojenim gradskim porodicama, saosećajni darodavci zamoljeni su da donesu neupakovane poklone u porodičnu prodavnicu, koja je preuređena u božićnu prodavnicu igračaka. Niska cena bila bi određena za svaki artikal. Roditeljima iz zajednice upućen je poziv da dođu u ovu prodavnicu. Oni koji nisu imali novčanih sredstava mogli su da rade u prodavnici i zarade koliko im je potrebno za kupovinu poklona za svoju porodicu, jer je novac obezbeđen prodajom poklona koji su dobijeni donacijom. Na dan Božića roditelji su mogli da dožive radost posmatrajući svoju decu kako otvaraju poklone koje su im obezbedili svojim radom. Naziv programa promenjen je iz Usvoji porodicu u Ponos roditelja. I siromašni su imali priliku da poklanjaju!

**Pismo**

Građenje mira je čin milosti. Isus u svojoj milosti nudi mir uplašenom srcu (Jovan 14,27). Bog nas je pomirio sa Sobom preko Hrista. On je svom narodu dao „službu pomirenja“ (2. Korinćanima 5,18) da bi olakšali uspostavljanje mira između ljudi, ispunjavajući na taj način Njegov nalog „mir imajte i svetinju sa svima“ (Jevrejima 12,14). Bog je i Izrailjcima dao nalog: „I tražite dobro gradu, u koji vas preselih, i molite se z nj Gospodu, jer u dobru Njegovu biće vama dobro.“ (Jeremija 29,7).

Mirotvorstvo je povezano sa pripadanjem Božjoj porodici (Matej 5,9). Oni koji neguju Božji mesijanski mir primiće nagradu postajući Njegovi sinovi i kćeri, jer odražavaju Njegov karakter. Ovaj mir se temelji na jevrejskoj reči shalom, koja označava celokupno dobro, lično i zajedničko.<sup>48</sup> Bog želi da Njegov narod donese ovaj shalom zajednicama u kojima služe.

Zamolite razred da podele iskustvo kako njihova crkva gradi mir – u svojoj sredini i izvan nje.

## Primena u životu

Dobronamerni i milostivi ljudi svoje pokušaje da pokažu milost mogu da pretvore u „toksičnu darežljivost“. Milost nije cilj, već samo vrata, početak da se nešto učini. Milost koja se ne kreće u pravcu pravde – koja obuhvata razvoj primaoca naše milosti – naneće više štete nego dobra i onima koji primaju i koji daju. Raditi za one koji su u potrebi umesto sa njima previše često stvara toksičnu darežljivost. Moramo duboko da verujemo da svaka osoba, svaka zajednica, ma koliko bila slaba, može nešto vredno da pruži. Činiti za zajednicu ono što ona sama može da učini za sebe nanosi štetu i zajednici i pojedincu. Rešenje: Milosrdno delovanje mora biti pre podstaknuto od strane zajednice nego od volontera i pre vođeno od strane zajednice nego od volontera.

Ako je vaš razred dovoljno velik, podelite se u parove i razmotrite kako prethodno spomenute ideje stvarno možete primeniti u životu. Neka učenici preuzmu glavnu ulogu. Neka osmisle plan kako da ispune potrebu koju su zapazili u svojoj zajednici; ili neka procene postojeći rad u zajednici sa kojim su upoznati. Zamolite ih, takođe, da razmotre sledeća pitanja:

1. Na koje načine sposobno lokalno vođstvo može da stoji iza uloženih napora?

2. Na koji način program pokazuje da je njegov prvenstveni cilj samostalnost bližnjih?

3. Na koje načine plan može da potiče iz lokalne crkve koja sarađuje sa pojedincima u zajednici?

4. Kako plan promoviše privremenu zavisnost, a ne stalnu zavisnost?

Neka na kraju članovi razreda podele sa celom grupom o čemu su razgovarali.

________
<sup>46</sup> The Secretariat, General Conference of Seventh-day Adventists, Seventh-day Adventist Church Manual, 19th edition (Review & Herald Publishing Association, 2016), str. 143, 144.

<sup>47</sup> Henry Drummond, The Programme of Christianity (New York: Thomas Y. Crowell & Company, 1891), str. 9.

<sup>48</sup> The English Standard Version Study Bible, (Wheaton, Illinois: Crossway Bibles, 2008), str. 1828.
