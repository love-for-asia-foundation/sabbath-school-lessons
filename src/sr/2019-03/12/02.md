---
title:  Najviše vrednosti Carstva
date:   15/09/2019
---

Kao što je jasno rečeno u Isusovim učenjima i spisima novozavetnih pisaca, oni koji odlučuju da žive kao članovi Božjeg carstva žive prema drugačijim vrednostima i prioritetima u odnosu na svet.

`Pročitajte tekst: Matej 6,25-33. Kakvo ohrabrenje nam pružaju ovi stihovi i kako ono treba da utiče na naše najviše vrednosti?`

Isus je poučavao da je »život pretežniji od hrane, i tijelo od odijela«. (Matej 6,25) Hrana i odeća su, naravno, važni, ali ih moramo posmatrati u svetlosti Božjeg carstva, što znači da ponovo moramo na stvarne i praktične načine postaviti prioritete u svom životu. Kada u Bibliji prepoznamo poziv da podupiremo druge i brinemo se o njima, ovaj poziv postaje, takođe, jedan od naših prioriteta dok težimo da sledimo Isusov primer. Idealno bi bilo kada bi nam ovaj poziv pomogao da budemo manje usredsređeni na sebe, a više na druge.

Ovaj drugačiji skup prioriteta menja, takođe, naš odnos prema onima koji imaju vlast nad nama i prema potlačenima. Iako Biblija nalaže hrišćanima da poštuju vlasti i da im budu poslušni, koliko god je to moguće (videti: Rimljanima 13,1-7), takođe nastupa trenutak kada treba da ponovimo Petrove reči: »Većma se treba Bogu pokoravati negoli ljudima.« (Dela 5,29) Isus je uskladio ova dva načela u svom odgovoru upućenom onima koji su pokušali da Ga prevare u vezi sa ovim pitanjem: »Podajte, dakle, ćesarevo ćesaru, i Božije Bogu.« (Matej 22,21)

Oni koji imaju vlast, bilo državnu ili neki drugi oblik vlasti, često je sprovode i čuvaju pretnjama ili silom. Kao što smo videli u Isusovom životu, život vere ne iziskuje uvek i u svakoj prilici da budemo pasivni kada se suočimo sa zlom. Na primer, u vezi sa ropstvom u Americi Elen Vajt je zapisala: »Kad se ljudski zakoni suprote Božjoj reči i Božjim zakonima, mi treba da poslušamo ove poslednje, bez obzira na posledice. Zakon naše zemlje koji traži da predamo roba njegovom  gospodaru ne treba da poslušamo i treba da smo spremni da snosimo posledice prestupanja tog zakona. Rob nije vlasništvo nijednog čoveka. Samo Bog je gospodar ljudi, i čovek nema pravo da Božju svojinu uzme u svoje ruke i tvrdi da je njegova.« (Testimonies for the Church, 1. sveska, str. 201.202)

`Gde je granica između poslušnosti vlastima i zalaganja za one koji su možda žrtve tlačiteljske vlasti? `
