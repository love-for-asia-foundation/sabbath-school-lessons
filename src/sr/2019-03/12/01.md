---
title:  Ljubiti milost
date:   14/09/2019
---

### Tekstovi za proučavanje u toku sedmice
Matej 6,25-33; Jakov 1,5-8; Jakov 2,15.16; Isaija 52,7; 1. Jovanova 3,16-18; Isaija 58,1-10.

><p>Tekst za pamćenje</p>
> »U tami sjaji vidjelo pravednicima od Dobroga, Milostivoga i Pravednoga. Blago onome koji je milostiv i daje u zajam! On će dati tvrđu riječima svojim na sudu.« (Psalam 112, 4.5)

Kao što smo videli, u Bibliji nalazimo mnogo snažnih prikaza Božjeg staranja o siromašnima i potlačenima, kao i pozive upućene Njegovom narodu da deluje u njihovu korist. Uprkos pažnji posvećenoj ovim pitanjima, ovaj biblijski nalog samo je sporadično i delimično ispunjen, a u potpunosti biće izvršen tek prilikom Hristovog dolaska i natprirodnih događaja koji će uslediti.

Zlo do tada istrajava u mnogim oblicima, podstaknuto mračnim duhovnim uticajima sotone i njegovih anđela. Ovo zlo često je najvidljivije u siromaštvu, nasilju, tlačenju, ropstvu, izrabljivanju, sebičnosti i pohlepi. Naše zajednice, naše crkve i naše porodice u takvom svetu treba da se suprotstave ovom zlu ma koliko bilo teško to ponekad učiniti. Kao odgovor na Božju ljubav i zapovesti, živeći u svetlosti Isusove službe i žrtve, i osnaženi i vođeni Svetim Duhom, moramo biti saosećajni, vešti i hrabri u nastojanju »da činiš što je pravo i da ljubiš milost i da hodiš smjerno s Bogom svojim«. (Mihej 6,8)
