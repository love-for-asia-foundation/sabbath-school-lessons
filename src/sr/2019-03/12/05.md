---
title:  Građenje mira
date:   18/09/2019
---

`Pročitajte tekst Matej 5,9. Kako u svetu u kome živimo činimo ono što Isus kaže u ovom stihu? Koliko na kraju možemo biti uspešni? Videti: Marko 13,7. `

Nasilan sukob je izrazit uzrok patnje. U cenu rata uključene su neposredne žrtve i uništeni životi, pažnja i sredstva posvećeni vojnoj mašineriji koji bolje da se preusmere olakšavanju drugih ljudskih potreba i patnje veterana i preživelih u ratu, čak i među »pobednicima«. Zatim, tu su mnogi manji sukobi koji nanose štetu nebrojenim životima u porodicama i zajednicama. Prema tome, žar prema pravdi ne može da zanemari nalog za građenje mira.

U srcu Isusovog Jevanđelja je Božji milostiv i uzvišeni čin građenja mira, kojim se mire grešna ljudska bića sa svojim Stvoriteljem (videti: 2. Korinćanima 5,18-21). Pomirenje koje primamo predstavlja uzor na koji treba da se ugledamo da bismo postali »ambasadori« ovog pomirenja među drugim ljudima.

`Pročitajte tekst: Isaija 52,7. Kako u svom životu možemo primeniti ovaj stih?`

Jevanđelje mira postaje, takođe, podsticaj, primer i izvor zalaganja za mir u nasilnom svetu: »Srce koje je u skladu s Bogom ispunjeno je nebeskim mirom i širi njegov blagosloveni uticaj na sve oko sebe. Duh mira kao rosa spuštaće se na srca umorna i izmučena svetovnim sukobima.« (Elen Vajt, Misli s Gore blagoslova, str. 28. original)

U propovedi na Gori, Isus je rekao: »Blago onima koji mir grade, jer će se sinovi Božiji nazvati.« (Matej 5,9) Ako pogledamo dalji tekst, ne samo da je potvrdio zapovest koja nalaže da ne ubijamo, već je rekao da ne treba da se gnevimo ili da budemo kivni na druge (videti: Matej 5,21-26), da treba da volimo svoje neprijatelje i da se molimo za one koji nas gone (videti: Matej 5,43-48), što znači da treba da preduzmemo odlučne korake težeći dobru drugih. Ima mnogo nadahnjujućih izveštaja o ljudima koji su posvetili svoj život građenju mira u me­stima u svetu u kojima vladaju neprilike, omogućujući letimičan uvid u pomirenje i izlečenje, često ublažavajući nepravdu i patnju koje ovi sukobi izazivaju.

`Na koje načine vaša mesna crkva, na lokalnom nivou, može da vrši ulogu graditelja mira? `
