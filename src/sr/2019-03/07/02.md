---
title:  Marijina pesma
date:   11/08/2019
---

Zamislite prizor: Marija je primila vest od anđela Gavrila pre samo nekoliko dana. Rekao joj je da će postati Isusova majka, majka Sina Višnjega. Ona to još nikome nije kazala, ali se spremala za posetu Jelisaveti, starijoj rođaki, koja, takođe, očekivala posebno dete. Duhovnim očima Jelisaveta sagledava Marijinu vest i pre nego što je Marija imala priliku da nešto kaže. One zajedno slave Božja obećanja i dobrotu.

`Pročitajte tekst Luka 1,46-55. Zapazite da hvala započinje onim što je za nju mnogo značilo – »što mi učini veličinu Silni, i Sveto ime Njegovo« (Luka 1,49), ali da kasnije dobija opšte odlike. Zašto naša hvala Bogu treba da ima i lični i opšti naglasak?`

Ovo je izuzetna pesma koja bi mogla dobro da se uklopi među psalme ili spise jevrejskih proroka. Marija je prožeta čuđenjem i osećanjem zahvalnosti Bogu. Očigledno je primetila da Bog deluje u njenom životu, ali je, takođe, svesna šireg značenja Božjeg plana za njen narod i ljudski rod.

Međutim, prema Marijinom shvatanju, Bog nije samo silan i do­stojan hvale, On je i milostiv i pokazuje posebnu brigu prema poniznima, ugnjetenima i siromašnima. Anđeo tek što je otišao posle objavljivanja »Radosne vesti« o predstojećem rođenju Deteta, kada je Marija zapevala: »Zbaci silne s prijestola, i podiže ponižene. Gladne napuni blaga, i bogate otpusti prazne.« (Luka 1,52.53)

Na samom početku izveštaja o Isusovom životu na Zemlji, On je predstavljen kao Vladar (vidi: Luka 1,43), ali kao Vladar drugačijeg carstva. Kao što su mnogi komentatori opisali, Božje carstvo koje je Isus došao da osnuje i utvrdi trebalo je da bude »obrnuto carstvo« u poređenju sa uobičajenim društvenim poretkom carstava ovoga sveta. U opisima Isusovog carstva moćni i bogati ovoga sveta su najmanji, a siromašni i potlačeni su slobodni, »ispunjeni« i uzdignuti.

`Ako Crkva treba da bude odraz Božjeg carstva, koliko je dobra u oblikovanju »obrnutog carstva« koje je Marija opisala? Kako se ovakvo carstvo može osnovati, a da pri tom niko ne bude nepošten prema bogatima i moćnima koji, takođe, primaju Hri­stovu ljubav? `
