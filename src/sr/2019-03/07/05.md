---
title:  Čišćenje hrama
date:   14/08/2019
---

Kada u Jevanđeljima čitamo izveštaje o Isusu, često smo privučeni nežnim slikama – Njegovoj brizi prema bolesnima i deci, Njegovim pričama o traženju izgubljenih, i Njegovim rečima o Božjem carstvu. To može biti razlog zašto nas drugi izveštaji u kojima Ga vidimo da deluje snažno i oštro – naročito protiv verskih vođa Njegovog vremena i pojedinih njihovih običaja – mogu iznenaditi.

`Pročitajte sledeće tekstove: Matej 21,12-16; Marko 11,15-19; Luka 19,45-48; Jovan 2,13-17. Zašto je značajna činjenica da su slični izveštaji zabeleženi u svakom od Jevanđelja?`

Ne iznenađuje što je ovaj događaj spomenut u svim Jevanđeljima. U pitanju je izveštaj ispunjen dramom, akcijom i žarom. Isus je očigledno zabrinut zbog upotrebe hrama na ovakav način i zamenom pravog bogosluženja prodajom žrtvenih životinja. Kakvo oskvrnuće svega što su te žrtve trebalo da predstavljaju, Njegovu zamensku smrt za grehe sveta!

Takvo neposredno delovanje odgovaralo je tradiciji jevrejskih proroka. Ovaj trenutak je spomenut u svakom Jevanđelju ili od strane Isusa ili od strane pisaca Jevanđelja koji su navodili tekst iz Knjige proroka Isaije, Jeremije ili Psalama u nameri da objasne šta se događa u izveštaju. Ljudi su prepoznali Isusa kao proroka (vidi: Matej 21,11). Prišli su Mu kada je lečio i poučavao u dvorštu hrama nakon što je isterao trgovce i menjače novca. Dok su slušali Njegove pouke, ljudi su u Njegovom dodiru pronalazili izlečenje, a u svom srcu gajili su nadu.

Verske vođe takođe su prepoznale Isusa kao proroka, kao nekoga ko je mogao da ugrozi njihovu moć i stabilnost društvenog poretka. Skovali su zaveru da Ga ubiju, na isti način kao što su njihovi preci u prethodnim vekovima kovali plan protiv proroka (pronađite ovaj kontrast u tekstu Luka 19,47.48).

`Šta kao vernici možemo učiniti sa svoje strane da budemo sigurni da naše mesne crkve nikada neće postati mesta kojima je potrebno ono što je hramu bilo potrebno u Isusovo vreme? Kako možemo izbeći ove duhovne opasnosti? Šta neke od njih zapravo mogu biti? `
