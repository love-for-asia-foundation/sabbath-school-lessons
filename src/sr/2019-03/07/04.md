---
title:  Isus leči
date:   13/08/2019
---

Jevanđelja su puna izveštaja o Isusovim čudima, naročito čudima izlečenja. Kao što je Isaija prorokovao, On je isceljivao slepe i oslobađao one koji su bili pogođeni bolešću, ponekad posle mnogo godina patnje (vidi, na primer: Marko 5,24-34; Jovan 5,1-15). Međutim, On je činio i više od toga: hromom je pomogao da prohoda; lečio je gubavce – ne samo rečju, već i dodirom, iako su bili »nečisti«; suočavao se sa zlim duhovima koji su zaposedali čovekov um i telo; podizao je čak i mrtve.

Možemo pomisliti da su ova čuda mogla da privuku mnoštvo i dokažu Njegovu silu mnogima koji su sumnjali i upućivali kritike. Međutim, nije uvek bilo tako. Umesto toga, Isus je često davao uputstva izlečenoj osobi da nikome ne govori šta se dogodilo. Iako je malo verovatno da su isceljeni ljudi sledili ove naloge i zadržavali divne vesti samo za sebe, Isus je pokušavao da pokaže da su Njegova čuda ukazivala na nešto značajnije od samih čudesnih događaja. Konačni cilj, naravno, bio je da narod primi spasenje u Njemu.

Ipak, Isusova čuda isceljenja bila su izraz Njegovog saosećanja. Na primer, pre nego što je nahranio pet hiljada ljudi, Matej beleži: »I izišavši Isus vidje mnogi narod, i sažali Mu se za njih, i iscijeli bolesnike njihove.« (Matej 14,14) Isus je osećao bol ranjenih i činio je što je mogao da ljudima sa kojima je dolazio u dodir pomogne i da ih uzdigne.

`Pročitajte Isaijino proročanstvo u tekstu Matej 12,15-21. Na koje načine Isaija i Matej prepoznaju da je ono što Isus čini uzvišenije nego što je samo izlečenje nekolicine – ili čak i nekoliko stotina – bolesnih ljudi? `

»Svako čudo koje je Hristos učinio bilo je znak Njegovog božanstva. On je vršio upravo onaj posao koji je predskazan kao Mesijin; ali za fariseje ova dela milosrđa bila su izričita sablazan. Jevrejske vođe gledale su bezdušnom ravnodušnošću ljudske patnje. U mnogim slučajevima njihova sebičnost i ugnjetavanje prouzrokovali su patnje koje je Hristos otklonio. Tako su Njegova čuda postala prekor za njih.« (Elen Vajt, Čežnja vekova, str. 406. original)

Isusova čuda izlečenja bila su dela saosećanja i pravde. Međutim, u svakom slučaju, nisu bila cilj sama po sebi. Konačna svrha svega što je Hristos činio bila je da povede ljude u večni život (vidi: Jovan 17,3).
