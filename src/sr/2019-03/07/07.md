---
title:  Za dalje proučavanje
date:   16/08/2019
---

Pročitajte sledeće: »Dani službe«, str. 29-50. original, u knjizi Elen Vajt U potrazi za boljim životom; »Ponovno očišćenje hrama«, str. 589-600. original, i »U Pilatovoj sudnici«, str. 723-740. original, u knjizi Čežnja vekova.

»Bog je u svojoj Reči dao jasne dokaze da će kazniti prestupnike svoga Zakona. Oni koji se teše mišlju da je Bog suviše milostiv da bi svoju pravdu izvršio nad grešnikom, treba samo da pogledaju na krst na Golgoti. Smrt bezgrešnog Božjeg Sina svedoči da je ’plata za greh smrt’, da svako kršenje Božjeg zakona mora da dobije svoju pravednu kaznu. Bezgrešni Hristos uzeo je čovekove grehe na Sebe. Uzeo je na Sebe krivicu za prestup, pretrpeo da Otac sakrije svoje lice od Njega, sve dok Mu srce nije prepuklo, i Njegov život se prekinuo. Ova Žrtva bila je prinesena da bi grešnik mogao da dobije otkupljenje. Ni na koji drugi način čovek nije mogao da bude oslobođen kazne za greh. Svaka duša koja odbije da učestvuje u tako skupo plaćenom pomirenju, moraće sama da snosi i krivicu i kaznu za prestup.« (Elen Vajt, Velika borba, str. 539.540. original)

**Za razgovor:**

`1. Pročitajte prethodnu izjavu Elen Vajt. Razgovarajte o stvarnosti nepravde: Hristos, Nevini, podneo je kaznu umesto grešnika. Zašto je važno da ovu ključnu istinu imamo na umu?`

`2. Isus nikada nije zastupao političku reformu da bi uspostavio »carstvo« na koje je ukazivao. Uostalom, istorija je puna veoma žalosnih izveštaja o ljudima koji su u ime pomaganja ugnjetenima i potlačenima koristili nasilje i vršili pritisak. Često sve što je bilo postignuto jeste promena jedne tlačiteljske grupe drugom. Iako hrišćni mogu i treba da sarađuju sa vlastima da bi pomogli nevoljnima, zašto uvek moraju biti obazrivi kad je u pitanju korišćenje politike radi postizanja ovih ciljeva?`

`3. Razmislite šta obuhvata plan spasenja. Isus, Pravedni, stradao je radi nepravednih, što znači za svakoga od nas. Zašto ova uzvišena žrtva podneta radi nas treba da nas učini novim ljudima u Hristu?`

**Zaključak:** Isusova služba je u Jevanđeljima predstavljena i objašnjena u odnosu na rad starozavetnih proroka. Radosna vest za siromašne, sloboda za potlačene, i isceljenje za slabe objavljivani su kao obeležja Mesije – i nešto što je Isus pokazao u svojoj službi. Ipak, kada je doživeo smrt, podneo je udarac nepravde, ali je na kraju pobedio ono najgore u palom ljudskom rodu i nečovečnosti. Zahvaljujući Njegovoj nepravednoj smrti u našu korist, gresi nam mogu biti oprošteni, a mi imati obećanje o večnom životu.
