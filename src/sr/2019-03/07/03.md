---
title:  Svrha i cilj Isusove misije
date:   12/08/2019
---

Možda je taj tekst bio određen za čitanje toga dana ili je Isus namerno pronašao odgovarajuće stihove (Isaija 61,1.2) u svitku koji Mu je dat da pročita, nije bilo slučajno što su upravo ovi tekstovi bili deo Njegove prve javne propovedi. Nije slučajnost što izveštajem o Isusovoj kratkoj propovedi u tekstu Luka 4,16-21 – »danas se izvrši ovo Pismo u ušima vašima« (Luka 4,21) – započinje Lukin izveštaj o Isusovoj javnoj službi.

Izgleadalo je kao da je Isus preuzeo Marijinu pesmu o »obrnutom carstvu« i počeo da ga ostvaruje u svojoj službi. Isus – i Luka u pripovedanju o Isusovom životu – upotrebio je Isaijino proročanstvo koje objašnjava šta Isus čini i šta će učiniti. To je bio još jedan način da se izrazi ono što je Marija opisala pre trideset godina. Siromašni, ranjeni i potlačeni su poseban predmet Božje pažnje i primaoci Radosne vesti koju Isus donosi.

Isus je usvojio ove stihove iz 61. poglavlja Knjige proroka Isaije kao svrhu i cilj svoje misije. Njegova služba i misija treba da budu i duhovne i praktične, i On je pokazao da duhovno i praktično nije toliko udaljeno jedno od drugog kao što mi ponekad pretpostavljamo. Za Isusa i Njegove učenike, briga o ljudima u fizičkom i praktičnom smislu bila je u najmanju ruku deo duhovnog staranja.

`Pročitajte i uporedite sledeće tekstove: Luka 4,16-21; Luka 7,18-23. Šta mislite zašto je Isus odgovorio na ovaj način? Kako biste odgovorili na slična pitanja o Isusovoj božanskoj prirodi i ulozi Mesije?`

Kada je Isus poslao svoje učenike, nalog koji im je dao bio je, takođe, u skladu sa Njegovom misijom. Iako je trebalo da objave »da se približilo Carstvo Božje« (Matej 10,7), Isusova dalja uputstva učenicima glasila su: »Bolesne iscjeljujte, gubave čistite, mrtve dižite, đavole izgonite; zabadava ste dobili, zabadava i dajite.« (Matej 10,8) Služba koju su obavljali u Njegovo ime trebalo je da odražava i sprovodi u delo vrednosti i načela Isusove službe i carstva u koje je pozivao narod. Učenici su, takođe, trebalo da se pridruže Isusu u Njegovoj misiji da uzdigne odbačene, najmanje i izgubljene.

`Kako ovaj rad možemo da uskladimo sa ključnom porukom propovedanja Trostruke anđeoske vesti izgubljenom svetu? Zašto sve što činimo mora biti povezano, na ovaj ili onaj način, sa objavljivanjem »sadašnje istine«?`
