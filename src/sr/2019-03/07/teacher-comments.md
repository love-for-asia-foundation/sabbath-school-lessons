---
title:  Pouka za učitelje
date:   16/08/2019
---

## Opšti pregled

U tekstu Matej 11,1-15. čitamo da je Isus nakon što je završio poučavanje svojih dvanaest učenika otišao da poučava i propoveda u gradovima u Galileji. Dok se Jovan Krstitelj nalazio u tamnici, njegovi učenici su ga posetili. Doneli su mu vesti o „Isusovim delima“ (Elen Vajt, Čežnja vekova, str. 171; str. 214. original; videti, takođe, Matej 11,2) i o tome kako se narod sticao k Njemu. Međutim, Jovanovi učenici „postavljali su pitanje zašto ovaj novi Učitelj, ako je Mesija, ne čini  ništa što bi uticalo na Jovanovo oslobođenje... Ova pitanja nisu bila bez dejstva. Navodila su Jovana na sumnje, koje se inače nikada ne bi pojavile“. (Čežnja vekova, str. 171.172; str. 214.215. original)

Jovan Krstitelj je očekivao da će Isus doći da sudi i oslobodi Božji narod. Međutim, kada Isus nije učinio ono što je Jovan očekivao, on „je postao zbunjen i uznemiren“ (str. 172; str. 215. original). Poslao je svoja dva učenika Isusu da im objasni svoju misiju. Jovanovi učenici upitali su Isusa: „Jesi li Ti Onaj što će doći, ili drugoga da čekamo?“ (Matej 11,3) „A Isus odgovarajući reče im: Idite i kažite Jovanu što čujete i vidite: Slepi progledaju i hromi hode, gubavi čiste se i gluhi čuju, mrtvi ustaju i siromašnima propovijeda se Jevanđelje.“ (Matej 11,4.5)

Iako je većina ljudi, uključujući i Jovana Krstitelja, pogrešno shvatila pravu prirodu Isusove službe, ova lekcija nas podseća da je jevrejsko Pismo to predvidelo. Štaviše, Isus je svoju misiju u odnosu na siromašne i potlačene prikazao kao ispunjenje proročanstva iz 61. poglavlja Knjige proroka Isaije.

**Ciljevi**

- Proučite u svom razredu poređenje Marijine radosne pesme iz teksta Luka 1,46-55. i Anine pesme iz teksta 1. Samuilova 2,1-10.

- Zatim, istražite uticaj svrhe i cilja Isusove misije na svrhu i cilj misije vaše crkve.

- Postavite pitanje: Šta je „duh viktimizacije“?

- Razgovarajte: Kakva je uloga Hristovog krsta u delu koje vršimo za Njega?

- Proučavajte sa razredom na koji način krst predstavlja konačni prikaz božanske ljubavi prema ljudskom rodu.

## Komentar

**Pismo**

Nakon što je anđeo saopštio Mariji vest o Isusovom rođenju, ona odlazi u posetu rođaki Jelisaveti koja je u drugom stanju. U toku te posete, Marija, Jelisaveta i njeno nerođeno dete doživljavaju radost. Pročitajte tekst Luka 1,41-44. Marija u tom trenutku iskazuje svoju radost pesmom (Luka 1,46-55). Ova pesma puna je starozavetnih misli i izraza. Ona otkriva Marijinu potpunu predaju Božjoj volji, njeno shvatanje Pisma i zahvalnost koju oseća zbog Spasitelja. Poput Anine pesme (1. Samuilova 2,1-10), Marija pesma otkriva Boga koji brani ugnjetene i služi gladnima. Ona, takođe, prikazuje mesijanski elemenat i pokazuje Marijinu poniznu svest o njenoj uzvišenoj ulozi kao Božje izabranice.

Pročitajte Aninu pesmu u tekstu 1. Samuilova 2,1-10. Kakve sličnosti uviđate između Marijine i Anine pesme?

**Pismo**

U tekstu Luka 4,14-30. čitamo o Isusovom povratku u Njegov rodni grad u kome objavljuje svrhu i cilj svoje misije, što je zabeleženo u 18. i 19. stihu. Isus ovde navodi reči iz teksta Isaija 61,1.2, ali čitanje završava izostavljajući drugu polovinu 2. stiha: „I dan osvete Boga našega, da utješim sve žalosne.“ Isus želi da naglasi da još nije došlo vreme za sud osvete (vidi: Jovan 3,17). Umesto toga, Isus je bio usredsređen na uspostavljanje oprosne godine. Iskrena posvećenost uspostavljanju oprosne godine na kraju bi dovela do preobraženja zajednice. Zapazite kakvo je obećanje dato u tekstu Isaija 61,3.4: Gospod želi „da učinim žalosnima u Sionu i dam im nakit mjesto pepela, ulje radosti mjesto žalosti, odijelo za pohvalu mjesto duha tužnoga ... I oni će sazidati današnje pustoline, podignuće stare razvaline i ponoviće gradove puste, što leže razvaljeni od mnogo naraštaja.“

Nema mnogo dokaza da su se Izrailjci u potpunosti pridržavali naloga oprosne godine: ali, do Isusovog vremena, vođe Sinedriona pronašli su način da zakonski zaobiđu ove naloge, što Isusovu izjavu u tekstu Luka 4,19. o prijatnoj godini Gospodnjoj (oprosnoj godini) čini još izuzetnijom.

**Za razgovor:**

Kako se svrha i cilj Isusove misije može uporediti sa svrhom i ciljem misije vaše crkve? Podsetite se crkvenih događaja i projekata iz prošle godine i zapazite smer u kom vaša crkva ide.

**Ilustracija**

Sundar Sing (1889-1929) bio je hrišćanski misionar iz Indije koji je širio Božju reč među Tibetancima u oblasti Himalaja.

Jednog popodneva, dok su on i njegov saputnik putovali peške duž brdovite staze na Tibetu, zahvatila ih je snažna snežna oluja. U trenutku kada se oluja malo smirila, Sundar je slučajno pogledao preko ivice strmine i ugledao kako u snegu u podnožju litice, oko 9 metara ispod staze, leži telo nekog putnika. Očigledno je pao sa staze i hitno mu je bila potrebna pomoć. Dok se Sundar spuštao niz liticu da spase ovog čoveka, njegov saputnik ga je odgovarao od toga. Upozorio je Sundara da će se ukoliko izgube vreme u nastojanju da spasu ovog stranca sva trojica smrznuti u snežnoj oluji pre nego što dođu do svog skloništa. Međutim, Sundar je bio odlučan u nameri da spase bespomoćnog čoveka i zamolio je svog saputnika da mu pomogne. Međutim, on je odbio da pruži pomoć. Otišao je da bi spasao svoj život.

Sundar se pažljivo spustio niz strminu i došao do bespomoćnog čoveka. Bio je teško povređen jer je prilikom pada slomio nogu. Sundar je poneo stranca na svojim ramenima. Pokrio ga je ćebetom dok se penjao uz klizavu i strmu stazu pod teškim teretom. Posle nekoliko sati napornog puta, noseći teški teret po strašnoj snežnoj oluji, Sundar je upravo pre mraka stigao u najbliže selo. Bio je mokar od znoja. Iznenada se sapleo o neko ljudsko telo, polupokriveno, na putu okovanom ledom. Bilo je to smrznuto telo njegovog saputnika koji ga je napustio i nastavio put sam da bi spasao svoj život.

Sundar je odneo nastradalog čoveka u toplo i sigurno sklonište u selu i pružio mu svu potrebnu pomoć. Shvatio je da je spasavajući život ovom strancu zapravo spasao sebe. Naprezanje prilikom nošenja teškog tereta i dodir njihovih tela ugrejalo ih je i spasilo im živote. Setio se Isusovih reči: „Jer ko hoće dušu svoju da sačuva, izgubiće je; a ko izgubi dušu svoju Mene radi onaj će je sačuvati.“ (Luka 9,24)

Jedan od učenika Sundara Singa jednom prilikom ga je upitao: „Šta je najteži životni zadatak?“ Sundar je odgovorio: „Nemati teret za nošenje!“ Dar nesebične službe takođe pomaže i onome koji služi. <sup>32<sup>

**Pismo**

Pročitajte tekst Jovan 5,1-15. Isus je jedne Subote prolazio kraj Ovčijih vrata u blizini Banje Vitezde (kuće milosti/blagodati) severno od Hrama u Jerusalimu. Ugledao je čoveka koji je bio nepokretan 38 godina. Isus mu postavlja pitanje: „Hoćeš li da budeš zdrav?“ Odgovor ovog nepokretnog čoveka jednostavno je trebalo da glasi: „Da, želim da budem zdrav.“ Umesto toga, čovek se usredsredio na prepreke: „Da, Gospode, ali nemam čovjeka da me spusti u banju kad se zamuti voda; a dok ja dođem drugi siđe prije mene.“ (Jovan 5,7)

Kada se suočite sa preprekom, da li se usredsređujete na nju umesto na blagodat koja vam se nudi da biste je prevazišli? Ako je tako, počećete da sumnjate da ćete ostati u položaju u kome se nalazite. Usredsređivanje na prepreke navodi vas da verujete da nemate silu da nešto učinite u vezi sa svojim stanjem. Takođe, verovaćete da svako želi da bude ispred vas. Verovaćete da ne možete da ostvarite svoj cilj zato što vas majka nije dovoljno podsticala kada ste bili dete, ili zato što vas je otac napustio, ili zato što vaša porodica nije blizu da vam pomogne. Možda nećete moći da kontrolišete okolnosti. Možda ćete postati čak i žrtva određenih prilika. Međutim, možete da odlučite kako ćete odgovoriti na te prilike. Ne treba da dozvolite da duh viktimizacije upravlja vašim životom ili vašim odlukama. Viktimizacija sputava našu ličnost, pretvarajući ranjene u invalide. Treba da skrenemo svoj pogled sa problema i usmerimo ga na rešenje. Isus je aktivan kada čoveku nudi brzo rešenje: „Reče mu Isus: Ustani, uzmi odar svoj i hodi. I odmah ozdravi čovjek, i uzevši odar svoj hođaše.“ (Jovan 5,8.9)

**Pitanja:**

Ko je, zbog negativnog odgovora na nesrećne prilike, postao „invalid“ u vašoj zajednici? Da li smo i mi postali invalidi, i ako jesmo, na koje načine? Da li su neki od onih kojima služimo zahvaćeni duhom viktimizacije? Kako im možemo pomoći da se uzdignu iznad određene situacije?

**Pismo**

Apostol Pavle izjavljuje: „A ja Bože sačuvaj da se čim drugijem hvalim osim krstom Gospoda našega Isusa Hrista, kojega radi razape se meni svijet, i ja svijetu.“ (Galatima 6,14) Zapazite u ovom tekstu tri aspekta krsta: 1) Krst Gospoda našega Isusa Hrista koji nas navodi da mu odamo hvalu; 2) razapinjanje sveta u srcu vernika; i 3) razapinjanje sebe svetu. Šta ova tri aspekta krsta mogu da označavaju u našem svakodnevnom hodu sa Bogom? Kako ovi aspekti umiranja svoga ja i sveta utiču na sve što činimo?

## Primena u životu

„Svetu je danas potrebno ono što mu je bilo potrebno pre hiljadu i devet stotina godina – otkrivenje Hrista... i samo Hristovom blagodaću može se izvršiti delo telesne, umne i duhovne obnove.“ (Elen Vajt, U potrazi za boljim životom, str. 77; str. 143. original)

„Uvek treba da imamo na umu da je cilj medicinsko-misionarskog rada da se ljudima i ženama, bolesnim od greha, ukaže na Čoveka sa Golgote.“ (str. 77; str. 144. original)

Podstaknite članove razreda da budu spremni da iskoriste prilike i ukažu ljudima kojima služe na „Čoveka sa Golgote“. Zamolite ih da ispričaju na koje načine to mogu da učine. Budite u kontaktu sa njima u narednim sedmicama i zamolite ih da u razredu podele svoja iskustva o uspehu koji su postigli. Za početak, predlažemo neke ideje koje su drugi primenili:

1. Pozovite neku osobu na proučavanje u malu grupu. Pitanja i teme koje se tamo iznesu mogu stvoriti priliku da održite dublja proučavanja biblijskih učenja zainteresovanim članovima.

2. Podelite svoje lično svedočanstvo sa nekim kome vas je Bog poslao da podelite svoje iskustvo obraćenja. Pročitajte Dela 26,11-27. da vidite kako je Pavle to učinio. Sledeći Pavlov pristup caru Agripi, uključite u svoje svedočanstvo: 1) svoj život pre nego što ste upoznali Hrista, 2) kako ste upoznali Hrista, i 3) rezultat susreta sa Hristom. Pitajte kakav je utisak iskustvo ostavilo. Pozovite članove razreda da vežbaju iznošenje ličnog svedočanstva u grupi po dvoje.

3. Kako vas Duh vodi, predstavite Jevanđelje nekome ko želi da sledi Isusa. Uključite sledeća tri elementa: problem greha (Rimljanima 3,23; Isaija 59,2); rešenje greha (Rimljanima 6,23); lično prihvatanje rešenja (Efescima 2,8.9). Zatim pozovite tu osobu da prihvati Hrista kao svog ličnog Spasitelja. Izgovorite molitvu, pozivajući je da svaku rečenicu ponavlja sa vama: „Shvatam da sam grešnik i da zaslužujem da umrem. Prihvatam Tvoj dar večnog života. Želim da budeš moj Gospod i Spasitelj. Hvala ti za dar koji si mi dao.“ <sup>33</sup>

_______
<sup>32</sup> URL http://christian.moral-stories.com/2012/08/selfless-service.html.

<sup>33</sup> Ova molitva vernika preuzeta je od Dela Dunavanta, stručnjaka u polju rasta crkve.
