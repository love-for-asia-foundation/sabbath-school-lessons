---
title:  Hristov krst
date:   15/08/2019
---

Utešno je što Bog vidi i čuje vapaj siromašnih i nevoljnih. Zadivljujuće je to što je Bog u Isusu doživeo i podneo najgori oblik ovozemaljske nečovečnosti, tlačenja i nepravde. Uprkos saosećanju i dobroti koju je Isus pokazao u svom životu i službi, Njegova smrt bila je kao rezultat mržnje, zavisti i nepravde.

Od trenutka kada je Isus izgovorio molitve u Getsimanskom vrtu, u kojima se ogledala Njegova velika patnja, do trenutka Njegovog hap­šenja, »suđenja«, mučenja, ismejavanja, raspeća i smrti, podneo je teško iskušenje bola, okrutnosti, zla i tlačiteljske sile. Sve ovo bilo je pogoršano zbog nevinosti, čistote i dobrote Onoga koji je sve to podneo: »Nego je ponizio sam Sebe uzevši obličje sluge, postavši kao i drugi ljudi i na oči nađe se kao čovjek. Ponizio je sam Sebe postavši poslušan do same smrti, a smrti krstove.« (Filibljanima 2,7.8) Gledajući kroz prizmu izveštaja o spasenju, zapažamo uzvišenost Isusove žrtve podnete radi nas, ali ne treba da zaboravimo strahotu patnje i nepravde koje je doživeo.

`Pročitajte tekst Isaija 53,3-6. Šta ovaj tekst govori o tome šta se dogodilo Isusu, Nevinome koji je stradao zbog grešnika? Kako nam pomaže da shvatimo kroz šta je prošao radi nas?`

Bog u Isusu zna šta znači biti žrtva zla i nepravde. Pogubljenje nevinog čoveka je zločin; odbacivanje Boga još je u većoj meri. Bog se toliko poistovetio sa nama u našem slabom i palom stanju da ne možemo da sumnjamo u Njegovo uživljavanje, saosećanje i vernost: »Jer nemamo poglavara svešteničkoga koji ne može postradati s našijem slabo­stima, nego koji je u svačemu iskušan kao i mi, osim grujeha.« (Jevrejima 4,15) Kakvo otkrivenje Božjeg karaktera! Kako zaokupljamo svoje misli radosnom vešću o Bogu koju predstavlja krst?

`Zašto u središtu svoje misije i cilja i svemu što činimo za Gospoda, naročito u približavanju nevoljnima, moramo uvek imati na umu smrt Isusa kao naše Zamene – ne samo zbog sebe, već i zbog onih kojima pomažemo?`
