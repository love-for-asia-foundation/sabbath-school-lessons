---
title:  Pridobijanje duša
date:   24/09/2019
---

Crkvene rasprave ponekad se vode u vezi sa prividnom potrebom da se odluči između posvećivanja pažnje društvenom ili evanđeoskom radu, dobrotvornim prilozima ili svedočenju, zalaganju za pravdu ili evangelizmu. Međutim, kada bolje shvatimo svaki od ovih pojmova i kada posmatramo Isusovu službu, razlike se gube. Tada uviđamo da su propovedanje Jevanđelja i pomaganje drugima tesno povezani.

U jednoj od svojih najpoznatijih izjava, Elen Vajt je to objasnila na sledeći način: »Samo Hristov metod doneće pravi uspeh u približavanju ljudima. Spasitelj se pridružio ljudima kao Onaj koji im želi dobro. On je pokazao svoje saosećanje prema ljudima, služio u njihovim potrebama i pridobio njihovo poverenje. Tada ih je pozvao: ’Hajdete za Mnom’... Siromašnima treba pomoći, treba se brinuti za bolesne, žalosne i nevoljne treba utešiti, one koji ne znaju treba poučiti, neiskusne treba posavetovati. Mi treba da plačemo sa onima koji plaču i da se radujemo sa onima koji se raduju.« (Elen Vajt, U potrazi za boljim životom, str. 143. original)

Kao što smo videli, pravda i evangelizam, elementi Carstva, bili su tesno isprepleteni, ne samo u Isusovoj službi, već i u Isusovom prvom nalogu datom svojim učenicima: »A hodeći propovijedajte i kazujte da se približilo Carstvo nebesko. Bolesne iscjeljujte, gubave čistite, mrtve dižite, đavole izgonite; zabadava ste dobili, zabadava i dajite.« (Matej 10,7.8) Ukratko rečeno, jedan od najboljih načina da porukom dosegnemo druge je da služimo njihovim potrebama.

`Pročitajte: 1. Petrova 2,12; Filibljanima 2,15. Šta Petar i Pavle kažu o sili koju dobra dela Božjeg naroda imaju u svedočenju?`

Kada steknemo šire razumevanje Božje radosne vesti, shvatamo da evangelizam nema smisla ukoliko se ne gaji ljubav prema ljudima. Stihovi kao što su 1. Jovanova 3,16-18. i Jakov 2,16. naglašavaju protivrečnost ukoliko propovedamo Jevanđelje, a ne živimo u skladu sa njim. U najboljem slučaju, evangelizam – koji donosi radosnu vest nade, izbavljenje, pokajanje, promenu i Božju sveobuhvatnu ljubav – jeste izraz pravde.

I evangelizam i želja za pravdom proističu iz prepoznavanja Božje ljubavi prema izgubljenima, slabima i ranjenima – ljubavi koja, takođe, raste u srcu pod Božjim uticajem u našem životu. Mi ne biramo jedno ili drugo; umesto toga, mi sarađujemo sa Bogom u radu za druge ljude, ispunjavajući njihove stvarne potrebe i koristeći sva moguća sredstva koja nam je Bog poverio.

`Kako možemo biti sigurni da dok činimo dobra dela drugima ne zapostavljamo propovedanje Radosne vesti o spasenju?`
