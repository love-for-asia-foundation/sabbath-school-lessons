---
title:  Predstavnici promene
date:   22/09/2019
---

U prvim poglavljima Dela apostolskih čitamo da su prvi hrišćani osnovali drugačiji oblik zajednice, da su se brinuli o nevoljnima koji su bili među njima, zajedno se približavajući ljudima izvan zajednice, nudeći im pomoć kakva im je potrebna i pozivajući ih da se pridruže onome što je Bog činio među njima.

Nadovezujući se na Isusove prikaze o soli i svetlosti, Pavle koristi brojne metafore da prikaže delovanje Crkve u svetu. Između ostalog, opisuje Božji narod kao žrtvu (videti: Rimljanima 12,1), Hristovo telo (videti: 1. Korinćanima 12,12-20), poslanike (videti: 2. Korinćanima 5,18-20) i miris (videti: 2. Korinćanima 2,14-16). Svaka od ovih slika govori o ulozi predstavnika i zastupnika Božjeg carstva čak i sada, čak i u svetu razorenom velikom borbom.

`Razmotrite svaki od ovih opisa »predstavnika«. Koji najbolje prikazuje kako biste voleli da predstavljate Boga i Njegove puteve u svojoj zajednici, i zašto?`

Sa svakom od ovih slika povezana su određena dela, koja nisu sredstvo zahvaljujući kome bi nas Bog prihvatio, već su dela ljudi koji su već prihvaćeni od strane Boga na osnovi Hristove žrtve, ljudi koji su odgovorili na Božju ljubav i blagodat time što su Njegovi predstavnici u napaćenom i umirućem svetu.

Međutim, ove slike mogu biti razmotrene još dublje: pošto se Božje carstvo tiče Božje ljubavi i blagodati, kada se ophodimo prema drugima s ljubavlju i blagodaću, mi već sada uspostavljamo večno carstvo i uzimamo udeo u njemu.

U međunarodnom zakonu, ambasada se smatra delom države koju predstavlja, čak i kada je smeštena u stranoj zemlji, možda veoma daleko od svoje matične zemlje. Na sličan način, uspostavljanje puteva Božjeg carstva nudi letimičan uvid u večnu stvarnost ovde i sada, i ukazuje na predukus, i jeste predukus, konačne propasti zla. Čineći tako – kao Hristovi poslanici i predstavnici – možemo iskusiti stvarnost Njegove ljubavi i pravde u svom ličnom životu, u crkvi i životima onih kojima nastojimo da služimo.

`Pročitajte tekst 2. Korinćanima 2,16. Kakva je razlika između ova dva mirisa i kako možemo znati koji miris mi predstavljamo? `
