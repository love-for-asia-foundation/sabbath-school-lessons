---
title:  Ostatak koji služi
date:   23/09/2019
---

Uobičajenu definiciju naroda Ostatka utvrđenu u biblijskom proročanstvu pronalazimo u tekstu Otkrivenje 12,17: »Koji drži zapovijesti Božije i ima svjedočanstvo Isusa Hrista« (videti: Otkrivenje 14,12). Prema biblijskom izveštaju, ove odlike određuju Božji narod u kasnijem razdoblju zemaljske istorije. Takođe, u biblijskim izveštajima možemo pronaći primere kako takav Ostatak deluje, a naročito kako služi drugima.

`Mojsijev primer u vezi sa tim je izrazit. Pročitajte tekst 2. Mojsijeva 32,1-14. Kakva je sličnost između Mojsija u ovom izveštaju i Ostatka opisanog u tekstu Otkrivenje 12,17?`

U svom gnevu prema izrailjskom narodu, Bog je zapretio da će ih uništiti i da će obećanja data Avramu – da će njegovi potomci postati veliki narod – preneti na Mojsija i njegovu porodicu (videti: 2. Mojsijeva 32,10).

Međutim, Mojsije to nije želeo. Umesto toga, smogao je hrabrosti da uđe u raspravu sa Bogom, ukazujući da će rđava slika o Gospodu biti poslata ukoliko Gospod bude postupio onako kako je pretio da će učiniti (2. Mojsijeva 32,11-13). Mojsije tada ide korak dalje i izlaže sebe riziku da bi se založio za ovaj slučaj pred Bogom.

Mojsije se borio da provede svaj narod kroz pustinju. Narod se žalio i prepirao gotovo od trenutka kada ih je poveo u slobodu. Pa ipak, Mojsije kaže Bogu: Ako im nećeš oprostiti, »izbriši me iz Knjige svoje koju si napisao« (2. Mojsijeva 32,32). Mojsije nudi da se odrekne večnosti da bi spasao one sa kojima je bio na tom putovanju.

Kakav snažan primer samopožrtvovnosti i zauzimanja za one koji to ne zaslužuju! Kakav snažan simbol čitavog plana spasenja!

»Kada je posredovao za svoj narod, Mojsijeva plašljivost ustuknula je pred njegovom dubokom zainteresovanošću i ljubavlju prema onima za koje je, kao oruđe u Božjim rukama, učinio tako mnogo. Gospod je čuo njegove molitve i uslišio njegovu nesebičnu molbu. Gospod je okušao svoga slugu; ispitao njegovu vernost i njegovu ljubav prema tom zalutalom, nezahvalnom narodu i on je sjajno položio ispit. On nije bio zainteresovan za Izrailj iz sebičnih pobuda. Blagostanje Božjeg izabranog naroda bilo mu je dragocenije od lične časti, od prednosti da postane otac moćnog naroda. Bogu je bila mila njegova vernost, jednostavnost njegovog srca, njegovo poštenje, i zato mu je, kao vernom pa­stiru, poverio veliku odgovornost da odvede Izrailj u Obećanu zemlju.« (Elen Vajt, Stvaranje, patrijarsi i proroci, str.  319. original)

`Šta nam ovaj tekst govori o tome kako, do mere u kojoj je to moguće, treba da se ophodimo prema zalutalima oko nas?`
