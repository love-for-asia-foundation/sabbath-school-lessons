---
title:  Pouka za učitelje
date:   27/09/2019
---

## Opšti pregled

„A pred praznik Pashe, znajući Isus da Mu dođe čas da prijeđe iz ovoga svijeta k Ocu, kako je ljubio svoje koji bijahu na svijetu, do kraja ih ljubi.“ (Jovan 13,1) „Znajući Isus da Mu sve Otac dade u ruke... poče prati noge učenicima.“ (Jovan 13,3.5) Nakon toga Isus je rekao: „Jer Ja vam dadoh ugled da i vi tako činite kao što Ja vama učinih.“ (Jovan 13,15) Osnivač Hrišćanske crkve od samog početka uspostavlja službu sluge, modus operandi (način ponašanja) Hristovog tela.

U pouci za ovu sedmicu osvrnućemo se ponovo na zajednicu slugu u Ranoj crkvi i na slike koje opisuju njihov rad. Takođe ćemo zapaziti da će Božji ostatak pokazati srce sluge spremno za zalaganje, samopožrtvovanje i blagodat; uočićemo da je služenje nevoljnima i propovedanje Jevanđelja uzajamno povezano; pred nama će biti izazov da ispitamo pravdu, blagodat i ljubav kao temelj onoga što znači biti deo „Božjeg domaćinstva“; bićemo ohrabreni da negujemo duh saradnje i podrške u službi koju Bog poziva svoju Crkvu da izvrši.

**Ciljevi**

- Istražite sa svojim razredom šta znači postati zajednica slugu za zajednicu izvan crkve.

- Takođe, istražite zašto vaša crkva postoji i u čemu je važnost vođstva i odeljenja u crkvi.

- Kako ova odeljenja rade zajedno težeći pozitivnoj promeni, unutar i izvan crkve?

## Komentar

**Ilustracija**

Zajednica slugu:

Pripadanje „zajednici vernih“ za sve ljude je dobro u duhovnom, mentalnom, emocionalnom, društvenom i fizičkom smislu. Istraživanje pokazuje da određeni ljudi koji pripadaju zajednici vernih i posećuju bogosluženja žive duže.<sup>49</sup>

**Za razmišljanje**

Kako možete pomoći vašoj crkvi da postane istinski zdrava sredina koja leči i pruža život izobilja (Jovan 10,10), čak i potencijalno duži život, onima koji su trenutno deo vaše zajednice vernih ili će to postati?

Pripadanje zajednici slugu znači primati šire blagoslove u odnosu na pripadanje crkvenoj zajednici. Obim rada sluge jasno je objašnjen u tekstu Galatima 6,9.10. Pročitajte ovaj tekst u razredu.

Kada vi i članovi vašeg razreda pripadate zajednici ispunjenoj ljubavlju koja je uvek zauzeta činjenjem „dobra svim ljudima“, u i izvan crkve, sveobuhvatne blagoslove primaju i oni koji daju i oni koji primaju. U studiji u kojoj je učestvovalo 3296 dobrovoljaca koji su činili dela ljubaznosti, ustanovljen je jasan odnos uzroka i posledice između pomaganja i dobrog zdravlja. Fizičko i mentalno zdravlje volontera značajno se popravilo. Na primer, posle učinjenog dela ljubaznosti, dobrovoljci su se dobro osećali. Ovo dobro raspoloženje onih koji pomažu nagovešteno je naglim smanjenjem stresa i oslobađanjem endorfina, prirodnog sredstva protiv bolova u telu. Početni nalet dobrog raspoloženja praćen je dugotrajnim periodom emocionalnog blagostanja. Prema tome, vi činite na taj način dobro i sebi! Kada uz to radosno obavljate svoju službu (Psalam 100,2), pozitivan uticaj na onoga koji daje i onoga koji prima još je veći. Pročitajte: Isaija 58,10.11.

Zamolite članove razreda da podele svoja iskustva o tome kako je radosno pomaganje drugima smanjilo „umor od saosećanja“ i lično im pomoglo na holistički način. Podstaknite ih da podele iskustva kako je njihova služba u holističkom smislu takođe pomogla ljudima izvan crkve.

**Pismo**

Zamolite razred da pročita tekst Isaija 42,1-4, a zatim njegovo ispunjenje u Isusovoj službi u tekstu Matej 12,18-21. Ovo Isaijino proročanstvo jasno govori o Isusovoj ulozi sluge i Njegovoj misiji. Isaija 42,1-4. je prva Isaijina „pesma o sluzi“, koja opisuje službu Hrista, posebnog Sluge koji ostvaruje Božje namere za svoj narod i svet. Druga pesma o sluzi odnosi se na Mesiju i pronalazimo je u tekstovima: Isaija 49,1-13; Isaija 50,4-11; Isaija 52,13-53,12.

Šta tekst Isaija 42,1-4. govori o Hristovim prioritetima? O Njegovoj misiji? O vašim prioritetima kao Hristovim učenicima? Vašoj misiji? Misiji vaše crkve? Ako imate vremena, razgovarajte o drugim pesmama koje govore o sluzi.

U Novom zavetu, u tekstu Filibljanima 2,5-11, nalazi se pesma o sluzi poznata kao kenosis. Kenosis je grčka reč i znači „ništa“. Pročitajte ovu pesmu kenosis, nazvanu tako jer je Hristos „ispraznio Sebe“ (Filibljanima 2,7) i učinio Sebe osobom „bez ugleda“ (Filibljanima 2,7). Zapazite 7. stih. Isus se nije držao božanske vlasti koja Mu je s pravom pripadala, već uloge sluge, predanosti koja je upravljala Njegovim životom (vidi: Matej 20,26-28).

Prema kulturološkim merilima Isusovog vremena, činilo se da je On potpuno preokrenuo životne prioritete. Čini se da je Isus uvek okretao stvari naopačke. Kao prvo, uzvišeni Božji Sin postao je sluga. Pročitajte: Matej 20,26; Matej 23,11.12. Kasnije, Isusovi učenici bili su optuženi da „zamutiše vasioni svijet“ (Dela 17,6). Oni su služili umesto da upravljaju. Robert Benks opisao je njihovo nekonvencionalno učenje sledećim rečima: „Ono što nam je danas potrebno nije, kako se često ukazuje, veći broj vođa koji služe, već, pravilno shvaćeno, veći broj slugu koji vode.“<sup>50</sup>

*Razgovarajte o razlici između „vođa koji služe“ i „slugu koji vode“.*

Takođe, razmotrite ovo pitanje iz drugog ugla: nije dovoljno reći da smo Hristove sluge, jer ima i rđavih slugu koji tvrde da su Hristove sluge. Neke sluge ne razumeju Hristova učenja okrenuta „naopačke“. U svojoj revnosti da postanu Hristove sluge pokušavaju da preuzmu, vladaju i dominiraju u Hristovo ime. U osnovi, oni Hrista prikazuju naopako.

**Za razgovor:**

Koji istorijski primeri vam dolaze na um o slugama koje su vladale u Hristovo ime? Znate li nedavne primere? Kako možemo izbeći da postanemo rđave sluge koje zapravo upravljaju/gospodare onima kojima služe?

**Pismo**

Nedugo pre svog raspeća, Hristos je proveo kvalitetno vreme sa svojim učenicima, upućujući im reči utehe i ohrabrenja. Pročitajte tekst Jovan 15,15.

**Za razgovor:**

Da li ovaj stih govori da su Isusovi učenici trebalo da prestanu da budu zajednica slugu i postanu zajednica prijatelja? Šta to znači? Nagoveštaj odgovora na ovo pitanje možemo pronaći u grčkoj reči douloi, sluga, u tekstu Jovan 15,15, koja ukazuje na slugu sa verovatno ograničenim statusom. Pošto je Isus ukazao učenicima poverenje i otkrio im mnoge pojedinosti, oni Ga neće slepo slušati kao obični robovi. Prema tome, čini se da Isus poziva svoje učenike da Ga smatraju sada više Prijateljem, a ne samo osobom od autoriteta.<sup>51</sup> Takođe, Isus je znao da se sluge mogu pretvoriti u gospodare, dok prjatelji ne mogu. Profesionalne sluge mogu da deluju sa pretpostavkom: „Vi ćete biti bolje jer ja znam bolje“, ali prijatelji su saradnici i veruju: „Mi ćemo biti bolje jer učestvujemo u životu jedni drugih“. Kako će ovakvo razmišljanje uticati na naš pristup u služenju zajednici?

**Ilustracija**

Prema definiciji „sinergija“ je „interakcija elemenata koji prilikom kombinovanja vrše jači sveukupan uticaj nego skup individualnih elemenata, doprinosa, itd.“ <sup>52</sup> Crkva ostvaruje sinergiju kada njeni članovi i odeljenja zajedno rade i služe zajednici umesto odvojeno. Ova sinergija ostaviće jači celokupan utisak nego da svaki od crkvenih elemenata radi posebno. Sledi kratka „priča“ koja to ilustruje:

Porodica je planirala odmor šest meseci unapred. Otac je podelio planiranje sa članovima svoje porodice. On je imao zaduženje da izabere mesto i naruči avionske karte. Kupio je karte za Orlando, u državi Florida. Njegova žena imala je zadatak da pronađe hotel, i ona je rezervisala hotel u Los Anđelesu, u državi Kalifornija. Njegov sin bio je zadužen da se brine o hrani, i on je rezervisao restoran u Čikagu, u državi Ilinois. Njegova kćer bila je zadužena za aktivnosti. Ona je isplanirala obilazak određenih mesta u Njujorku. Da li će oni otići negde? Oni su sarađivali, ali nisu međusobno komunicirali dok su pravili planove.

Nije dovoljno samo planirati nepovezane događaje za zajednicu u kojoj se crkva nalazi. Crkvena odeljenja moraju zajedno da rade (sarađuju) da bi razvila proces koji će izvršiti veći uticaj na zajednicu. Osmislite u razredu kako sva odeljenja u vašoj crkvi mogu da naprave zajedničke planove da budu uspešnija u unošenju promena u zajednicu izvan crkvene zgrade.

## Primena u životu

Doktor misionar vratio se u svoju domovinu da pronađe hrišćansku adventističku crkvu koja je, kako mu je rečeno, bila u blizini kuće u kojoj je odrastao. (U to vreme nije bio adventista.) Otišao je na mesto na kome mu je bilo rečeno da se crkva nalazi, ali nije pronašao crkvenu zgradu. Video je čoveka preko puta mesta na kome se crkva trebalo nalaziti. Doktor je upitao da li se tu nalazi Adventistička crkva. Čovek je odgovorio: „Grupa ljudi pojavi se Subotom u onoj kući preko puta. Ne znam mnogo o njima zato što oni dođu, otpevaju pesme i odu.“

Uporedite ovu crkvu, koja je bila samo „duhovni zdravstveni klub“ za vernike, sa crkvom u Svazilendu, u Africi. Najhitnija potreba bila je adekvatna ishrana mnogih siročića obolelih od HIV-a u njihovoj zajednici. Gospođa Busi Vilakazi, vernica u penziji, i drugi vernici počeli su da hrane ovu siročad šest dana sedmično. Počeli su sa pomaganjem 50 dece, da bi deset godina kasnije služili 300 dece dnevno. Takođe, osnovali su i vrtić. Druge službe obuhvatale su deljenje odeće, deljenje povrća iz crkvene bašte, staranje o bolesnima, organizovanje programa za razvoj veština za žene i muškarce. Ovakvo ispoljavanje Isusove ljubavi uticalo je na osnivanje nove crkve.

„Spasitelj je dao svoj dragoceni život da bi osnovao Crkvu koja će biti sposobna da brine o žalosnim dušama koje su u iskušenju.“ (Elen Vajt, Čežnja vekova, str. 555; str. 640. original) Ne radi se samo o tome da Božja crkva ima misiju, već da Bog misionskog duha ima Crkvu.

**Za razgovor:**

Zašto postoji vaša crkva? Koja od prethodno opisanih crkava je poput vaše crkve? Napišite listu ideja o tome kako vaša crkva može postati „sposobna“ zajednica slugu.

________
<sup>49</sup> https://www.health.harvard.edu/mind-and-mood/attending-religious-services-linked-to-longer-lives-study-shows  

<sup>50</sup> Robert Banks, Cited by Siang Yang Tan in Full Service: Moving From Self-serve Christianity to Total Servanthood (Grand Rapids, MI: Baker Books, 2006), str. 55.

<sup>51</sup> The Seventh-day Adventist Bible Commentary, 5. sveska, str. 1043, 1044.

<sup>52</sup> Preuzeto sa www.dictionary.com.
