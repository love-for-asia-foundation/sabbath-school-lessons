---
title:  Blagodat u crkvi
date:   25/09/2019
---

Na početku Knjige o Jovu, Bog ukazuje na Jova i njegovu vernost prema Njemu kao dokaz da su Božji putevi dobri, kao i Njegovo postupanje prema palom ljudskom rodu (videti: O Jovu 1,8). Neverovatno je da Bog dozvoljava da Njegov ugled zavisi od toga kako ljudi žive na Zemlji. Međutim, Pavle je ovu veru koju je Bog imao za neke od svojih »svetih« proširio na čitavu crkvenu zajednicu: »Da se kroz crkvu sad ob­znani poglavarstvima i vlastima na Nebu mnogorazlična premudrost Božija.« (Efescima 3,10)

`Pročitajte tekst Efescima 2,19. Šta mislite šta je obuhvaćeno mišlju da se crkvena zajednica opiše kao Božje »domaćinstvo«? Šta ovaj opis govori o načinu na koji organizovana crkva deluje?`

U svakoj zajednici ili organizaciji, način ophođenja tog tela prema svojim članovima odražava osnovne vrednosti grupe. Kao Božje domaćinstvo, Hristovo telo i zajednica Duha, Crkva ima najuzvišeniji poziv da u svom životu ostvari i ispuni sledeće: »Jer Bog nije Bog bune, nego mira, kao po svima crkvama svetijeh.« (1. Korinćanima 14,33)

Vrednosti pravde, blagodati i ljubavi – prikazane u Božjoj pravdi, blagodati i ljubavi – treba da upravljaju svim što se događa u Crkvi. Od lokalnih crkvenih zajednica do svetske crkvene organizacije, ovim načelima treba da se upravljaju crkvene vođe u vođenju Crkve, donošenju odluka i staranju o »najmanjima« u crkvenoj zajednici. Oni, takođe, treba da se bave time kako da rešavaju sukobe koji se s vremena na vreme javljaju među vernicima. Ako se prema onima koji su među nama ne možemo ophoditi pošteno i dostojanstveno, kako ćemo to činiti prema drugima?

Kada crkvena organizacija zapošljava ljude, treba da bude velikodušan poslodavac, koji iznad svega vrednuje ljude i bori se protiv nepoštenog ophođenja prema svojim vernicima. Crkve treba da budu sigurno mesto na kome svi vernici čine što je u njihovoj moći da zaštite ranjive. Članovi crkvene zajednice, kao što vidimo u Ranoj crkvi,  treba da budu posebno pripremljeni da pruže podršku onim pripadnicima svoje crkvene »porodice« koji stradaju ili im je potrebna pomoć.

Isus je to dao kao zapovest, govoreći da takvo postupanje ne samo da će preobraziti zajednicu vernih, već će pokazati stvarnost njihove vere onima koji posmatraju: »Novu vam zapovijest dajem da ljubite jedan drugoga, kao što Ja vas ljubih, da se i vi ljubite među sobom. Po tom će svi poznati da ste Moji učenici ako uzimate ljubav među sobom.« (Jovan 13,34.35)
