---
title:  Podstičite jedni druge na dobra dela
date:   26/09/2019
---

Čak i kada imamo najbolje pobude i namere, i kada verujemo da smo na strani Boga i dobrote, raditi za Gospoda može biti teško i obeshrabrujuće. Tuga i bol našeg sveta su stvarni. To je jedan od ra­zloga zašto nam je potrebna crkvena zajednica. Isus je oblikovao ovakvu vrstu podrške u zajednici sa svojim učenicima. On je retko kad slao ljude same, a čak i tada bi se ubrzo okupili da podele svoja iskustva i obnove snagu i hrabrost.

`Pročitajte tekst Jevrejima 10,23-25. Dvadeset i peti stih je najpoznatiji u ovom tekstu. Kako nam prethodna dva stiha pomažu da bolje shvatimo ovaj poznati stih? Kako možemo podsticati jedni druge »na ljubav i dobra dela«?`

U gotovo svakom zadatku, cilju ili projektu, grupa ljudi koja radi zajedno može postići više od svih ljudi koji rade pojedinačno. To nas ponovo podseća na sliku Crkve kao Hristovog tela (videti: Rimljanima 12,3-6), u kome svi imamo različite uloge koje se dopunjavaju. Kada svako od nas čini ono što najbolje ume, ali tako da dozvoljava da se snage udruže, možemo verovati da će naš život i rad izvršiti uticaj za večnost.

Pošto je ishod važan, kada težimo da učinimo ono što je ispravno – jer se tiče ljudi i njihovog života –  moramo da ga poverimo Bogu. Ponekad ćemo kada se trudimo da ublažimo siromaštvo, da zaštitimo ranjive, da oslobodimo potlačene i da govorimo u ime nemih, videti mali napredak. Međutim, imamo nadu da radimo radi mnogo uzvišenijeg i uistinu pobedonosnog cilja: »A dobro činiti da nam se ne dosadi; jer ćemo u svoje vrijeme požnjeti, ako se ne umorimo. Zato, dakle, dok imamo vremena da činimo dobro svakome, a osobito onima koji su s nama u vjeri.« (Galatima 6,9.10; videti, takođe: Jevrejima 13,16)

To je razlog zašto smo pozvani da ohrabrimo – u doslovnom smislu da nadahnemo hrabrošću – jedni druge. Živeti verno je i radosno i teško iskustvo. Naš Bog pravde i naša zajednica pravde su naše najveće potpore i razlog zašto pozivamo i druge da nam se pridruže.

`Koga poznajete ko redovno nastoji da ublaži patnje drugih? Kako možete ohrabriti tu osobu ili grupu u obavljanju tog velikodušnog zadatka?`
