---
title:  Način bogosluženja
date:   07/08/2019
---

U svom objašnjenju odnosa između bogosluženja i pravde, proroci su podsticali na još jedan korak – aktivno zanimanje da se siromašnima i potlačenima olakšaju prilike i ukaže da pomoć nevoljnima treba da postane važan deo samog bogosluženja. Pedeset i osmo poglavlje Knjige proroka Isaije je poglavlje koje ovu vezu čini očiglednom.

`Pročitajte tekst Isaija 58. Šta je krenulo pogrešno u odnosu između Boga i Njegovog naroda prema izveštaju u prvom delu poglavlja?`

Kao što smo prethodno videli, kritika je upućena ljudima koji su religiozni. Čini se da iskreno traže Boga, ali očigledno im ne uspeva. Dakle, Bog kaže da treba da promene način bogosluženja, da pokušaju da Mu služe na drugačiji način. Ako On bira kako će Mu služiti, to bi bilo na sledeći način, da »razvežu sveze bezbožnosti, da razdreše remenje od bremena«. (Isaija 58,6) Takođe, da nahrane gladne, pruže utočište onima koji nemaju svoj dom, i pomognu onima kojima je potrebna pomoć.

Ovakva dela nisu predstavljena kao jedini način službe Bogu, ali Bog ih podstiče kao način bogosluženja – i oblik bogosluženja koji ima prvenstvo u odnosu na pojedine tradicionalne bogoslužbene obrede. Kao takvo, bogosluženje nije samo okrenuto unutra, već donosi blagoslov svima koji su u blizini onih koji se klanjaju Bogu. »Prava svrha religije je da ljude oslobodi tereta greha, da ukloni netrpeljivost i tlačenje, i da širi pravdu, slobodu i mir.« (The SDA Bible Commentary, 4. sveska, str. 306).

U tekstu Isaija 58,8-12, Bog obećava blagoslove kao odgovor na ovakav oblik bogosluženja. U stvari, da su ljudi manje usredsređeni na sebe, Bog bi radio sa njima i preko njih donosio isceljenje i obnovljenje.

Zanimljivo je da ovo poglavlje takođe povezuje ovakav način bogosluženja sa obnovom svetkovanja Subote i prozivanjem Subote milinom. Već smo razmotrili neke od snažnih veza između Subote i službe, ali u ovim stihovima obe ove aktivnosti uključene su u poziv da narod oživi svoje bogosluženje i otkrije Božji blagoslov.

Razmišljajući o ovim stihovima, Elen Vajt je izjavila: »Na one koji drže Gospodnju Subotu položena je odgovornost da čine dela milosrđa i velikodušnosti.« (Welfare Ministry, str. 121)
