---
title:  Milost i vernost
date:   08/08/2019
---

Kada se Isus suočio sa pojedinim verskim vođama svog vremena koji su Ga kritikovali što jede sa »grešnicima«, naveo je reči proroka Osije, govoreći im da pogledaju u svoje knjige i otkriju šta je Bog stvarno mislio kada je rekao: »Milosti hoću, a ne priloga.«(Matej 9,13; Osija 6,6)

Kao što ćemo videti, Isus je živeo životom staranja i službe. Njegov odnos prema drugima, čuda izlečenja i mnoge priče koje je kazivao pokazale su da se takvim životom na najbolji način izražava posvećenost Bogu. Verske vođe bili su Njegovi najveći kritičari, ali su bili i meta Njegovih najoštrijih kritika. Poput religioznih ljudi Isaijinog vremena, verovali su da su zahvaljujući svojim ver­skim obredima osigurali poseban odnos sa Bogom, dok su u isto vreme izrabljivali siromašne i zanemarivali nevoljne. Njihovo bogosluženje nije bilo u skladu sa njihovim delima i Isus se nije uzdržavao da osudi takvo licemerstvo.

`Pročitajte tekst: Marko 12,38-40. Da li se čini da Isusov komentar da oni »jedu kuće udovičke« tu ne pripada, ili predstavlja suštinu koju Isus želi da naglasi? Kako biste vi objasnili zašto će oni biti »još većma osuđeni«?`

Možda je Isusova najstroža propoved – naročito religioznim ljudima – ona koju nalazimo u 23. poglavlju Jevanđelja po Mateju. Ne samo da je Isus rekao da njihova religija ne pomaže ubogim ljudima, već je smatrao da takva religija predstavlja dodatni teret. Svojim delima ili ponekad svojom pasivnošću i nebrigom, oni prema Isusovim rečima »zatvaraju Carstvo nebesko od ljudi«. (Matej 23,13)

Međutim, ponavljajući reči proroka koji su živeli vekovima ranije, Isus je, takođe, neposredno ukazivao na jaz između njihove svečane verske prakse i nepravde na koju su pristajali i od koje su sticali korist. »Teško vama književnici i fariseji, licemjeri, što dajete desetak od metvice i od kopra i od kima, a ostaviste što je najpretežnije u zakonu: Pravdu i milost i vjeru.« (Matej 23,23) Isus je brzo dodao da verski običaji i obredi nisu rđavi sami po sebi, već da ne treba da zauzmu mesto poštenom ophođenju prema drugima.

`Kako možemo izbeći zamku da pomislimo da je dovoljno samo imati istinu i poznavati je? `
