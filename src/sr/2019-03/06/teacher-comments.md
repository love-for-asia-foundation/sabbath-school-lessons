---
title:  Pouka za učitelje
date:   09/08/2019
---

## Opšti pregled

Bilo bi logično zaključiti da oni koji se klanjaju Bogu pravde, pravednosti i milosti pokazuju te vrline: ali to nije uvek slučaj kad je Božji narod u pitanju. Međutim, pravo obožavanje Boga ne treba da bude neusaglašeno sa karakterom Onoga kome se klanjamo.

U ovoj lekciji zapažamo da se staranje o drugima izgubilo kada se Božji narod okrenuo idolopoklonstvu. Ohrabreni smo da ozbiljno razmotrimo činjenicu da obožavanje Jehove obuhvata zavetni odnos u kome On deluje preko svojih sledbenika da bi pokazao svoje vrednosti, među kojima su milost i nesebična služba potlačenima. Ova lekcija nas podseća da prinošenje žrtava i verski običaji, kao i nemarni i besmisleni prilozi, nisu zamena za milost i pravdu koje treba pokazati prema manje srećnima. Takođe, proučavajući poruku iz 58. poglavlja Knjige proroka Isaije, saznajemo da Bog definiše pravi post kao nesebičnu službu i poziva „da razvežemo sveze bezbožnosti“ (6. stih), nahranimo gladne, pružimo utočište beskućnicima i obučemo gole. On neće čuti molitve koje se uzdižu sa bogosluženja na kome se u središte stavlja sopstveno ja. On neće pohvaliti svoj narod ukoliko takvo službu Bogu vrši Subotom. Ugledajući se na Njegov primer, postajemo svesni Isusove krajnje težnje da bogosluženje Njegovih sledbenika treba da dovede do revnog ispunjavanja potreba drugih.

**Ciljevi**

Istražite sa svojim razredom značenje izraza „integritet u bogosluženju“, koji ukazuje da naš život treba da bude u skladu sa onim što znamo da bismo bili iskreni prema Bogu. Prema tome, moramo se klanjati Bogu duhom i istinom.

## Komentar

**Ilustracija**

Uragan Irena snažno je pogodio Karibe i Istočnu obalu Sjedinjenih Američkih Država krajem avgusta 2011. godine. Nakon što je uragan za sobom ostavio pustoš u državi Nju Džersi, vernici obližnje Hrišćanske adventističke crkve dva dana delili su pomoć nastradalima u susedstvu. Kome je u susedstvu potrebna vaša pomoć? Kako Isus u priči o milostivom Samarjaninu odgovara na pitanje: „Ko je moj bližnji?“ (Luka 10,25-37). Rečeno je da je bližnji svaka osoba u našem okruženju kojoj je potrebna naša pomoć. Šta vaša crkva može da učini da bi ispunila potrebe ljudi u vašem okruženju? Kako služenje potrebama drugih pomaže da produbite svoje iskustvo sa Stvoriteljem?

**Pismo**

Dvajt Nelson u svojoj knjizi Pursuing the Passion of Jesus objašnjava da 58. poglavlje Knjige proroka Isaije ima dve krajnje tačke: Dan očišćenja (sud/čišćenje Svetinje) na početku poglavlja (Isaija 58,1) i Subotu na kraju poglavlja (Isaija 58,13.14). <sup>25</sup>

Praznik truba obeležio je početak deset dana posvećenja i pokajanja pre Dana očišćenja. U trube se trubilo prvog dana sedmog meseca u okviru pripreme za Dan očišćenja koji je spadao desetog dana sedmog meseca (Videti: 3. Mojsijeva 23,23-27).

„Moj narod“ (Božji narod) u starozavetno vreme i danas prihvata učenje o sudu i očišćenju Svetinje.

Druga krajnja tačka u 58. poglavlju Knjige proroka Isaije, Subota, još je jedno verovanje koje Božji narod prihvata.<sup>26</sup> Bog se ne žali da Njegov narod zanemaruje ova važna verovanja – Subotu ili Dan očišćenja, već snažno prigovara njihovom očiglednom zanemarivanju onoga što se javlja između ta dva verovanja – pravog „posta“ ili pokazivanja milosti siromašnima i potlačenima.

Kada Isaija iznosi karakteristike pravog posta, dve reči sažimaju pitanja o kojima govori 58. poglavlje Knjige proroka Isaije: ortodoksija i ortopraksija. Ove termine možemo definisati na sledeći način:

_ortodoksija_ (grčki: orthos – ispravan, i doxa – mišljenje), prema tome, „ispravno razmišljanje“ ili „ispravno verovanje“.

_ortopraksija_ (grčki: orthos – ispravan, i praxis – dela), prema tome, „ispravno vršenje posla“ ili „ispravno ponašanje“.“ <sup>27</sup>

Ortodoksiju možemo definisati i kao poznavanje istine, a ortopraksiju kao prikazivanje istine (praktikovanje, život u skladu sa istinom). Razgovarajte o sledećoj izjavi: „Žar ortodoksije mora biti povezan sa saosećanjem ortopraksije.“ <sup>28</sup> Razgovarajte zatim: Gde su u 58. poglavlju Knjige proroka Isaije ortodoksija i ortopraksija prikazane, odnosno gde nisu prikazane?

Sada pročitajte završnu priču o poslednjem vremenu u 25. poglavlju Jevanđelja po Mateju, kao i komentar ove priče iz knjige Čežnja vekova:

„Ovako je Hristos na Maslinskoj gori opisao svojim učenicima prizor velikog sudnjeg dana. Istakao je da će odluka ovoga suda biti donesena na osnovu jedne pojedinosti. Kada se narodi budu okupili pred Njim postojaće samo dve grupe ljudi, a njihova večna sudbina biće određena onim što su učinili ili zanemarili da učine za Njega u ličnosti siromašnih i napaćenih.“ (Elen Vajt, str. 552; str. 637. original)

Kako je verovanje u ispravna učenja i njihovo primenjivanje povezano sa konačnim sudom u 25. poglavlju Jevanđelja po Mateju?

**Pismo i ilustracija**

Pročitajte sledeće tekstove: Jovan 2,12-16; Matej 21,12-17; Isaija 56,7. U Isusovo vreme središnje mesto bogosluženja Božjeg naroda postalo je mesto nepravde.

Crkvene zgrade i Subotna bogosluženja u našim crkvama možemo koristiti da negujemo atmosferu nade i pomoći za sve ljude.

Razgovarajte u razredu kako vaše bogosluženje može da širi nadu i saosećanje. U toku poslednjih 15 minuta pouke, zamolite članove razreda da započnu planiranje bogosluženja koje neguje biblijsku milost i pomoć za siromašne i potlačene. Slede ideje kojima možete započeti:

- Setite se potlačenih u molitvama.

- Pročitajte biblijske tekstove koji govore o milosti i pravdi. Možete birati između više od 2000 stihova.

- Isplanirajte bogosluženje čije će teme biti milost i pravda; iznesite šta vaša crkva čini da ispuni potrebe zajednice.

- Čak i vreme prikupljanja darova može biti vreme usredsređeno na milost i pomoć. Prikupite posebne darove za posebnu društvenu potrebu naglašenu u nekom trenutku u vašoj službi.

- Analizirajte bogoslužbenu praksu u vašoj crkvi. Da li je ispravna? Da li je značajna za siromašne? Za najmanje? Za sve rase? Decu i starije? Posetoce? Da li su uključene druge kulture i jezici? Koristi li se znakovni jezik za gluvoneme? Imate li rampe za invalidska kolica? Kako propoved zvuči beskućnicima, zlostavljanima, slabima i bolesnima, deci ili nekome ko boluje od HIV-a?

- Kasnije sa svojim crkvenim vođama razgovarajte o načinima na koje biblijsku milost možete redovno uključiti u bogosluženja.

Izvršite procenu crkve. Da li je ona mesto isceljenja i ugnjetavanja? Zašto je tako? Šta se može učiniti?

**Ilustracija**

Fred Pret Grin napisao je himnu „When the Church of Jesus“ u vreme kada je Crkva kritikovana da je previše zaokupljena svojim životom i da ne uspeva da se uključi u svet koji je okružuje. <sup>29</sup>

Razgovarajte kako vaša mesna crkva odgovara na ove izazove.

## Primena u životu

Vernici jedne crkve postavili su znak na izlasku sa crkvenog parkinga. Kada iz crkvenog dvorišta kreću u obližnju zajednicu, prolaze pored znaka na kome piše: „Ulazak u polje službe“.

Ako je naše subotno „bogosluženje“ pravo bogosluženje „u duhu i istini“ (Jovan 4,23.24), napustićemo mesto bogosluženja spremni da služimo Bogu na način na koji nas poziva da služimo u svetu. Pravo bogosluženje „potiče iz srca i ne sastoji se isključivo od obrednih formi koje se vrše na određenom mestu“.<sup>30</sup> „Duhom i istinom“ znači „iskreno, sa najvišim sposobnostima uma i emocija, primenjujući načela istine u srcu“.<sup>31</sup> Ako istinski služimo Bogu, nećemo biti samo bliži našem Bogu, već i predmetu Njegovog nežnog staranja – onima koji su siromašni, nevoljni i napaćeni. „Približite se velikom Srcu nežne ljubavi i pustite neka reka božanskog milosrđa poteče u vaše srce i iz njega u srca drugih. Neka nežnost i milost koju je Isus pokazao u svom dragocenom životu bude naš primer kako da postupamo sa svojim bližnjima, a naročito s onima koji su naša braća u Hristu.“ (Elen Vajt, Iz riznice svedočanstava, 2. sveska, str. 207; str. 255. original)

Pročitajte sledeće tekstove: Amos 5,21-24; Amos 8,4-6; Jeremija 7,4-7. Ovi tekstovi pokazuju da pristupanje i posećivanje crkve nije dovoljno.

Postavite sledeća pitanja: Gde je vaš um u toku i nakon bogosluženja svake Subote? Gde je usmerena pažnja i naklonost vašeg uma i srca u vreme preostalih časova Subotnog dana? Razgovarajte o osmišljenim načinima da subotno bogosluženje pretvorite u službu u ostatku sedmice.

_______
<sup>25</sup> Dwight K. Nelson, Pursuing the Passion of Jesus (Nampa, ID: Pacific Press Publishing Association, 2005), str. 18, 19.

<sup>26</sup> Ibid.

<sup>27</sup> Nelson, str. 20.

<sup>28</sup> Nelson, str. 29.

<sup>29</sup> Wayne Hooper and Edward E. White, Companion to the Seventh-day Adventist Hymnal (Hagerstown, MD: Review and Herald Publishing Association, 1988), str. 543.

<sup>30</sup> Francis D. Nichol, ed., The Seventh-day Adventist Bible Commentary, (Washington, D.C.: Review and Herald Publishing Association, 1956), sv. 5, str. 940.

<sup>31</sup> Ibid.
