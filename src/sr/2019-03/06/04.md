---
title:  Verski tlačitelji  
date:   06/08/2019
---

U toku boljih vremena Izrailjskog i Judinog carstva, narod se vraćao u Hram i obožavanju Boga, mada je i tada njihovo bogosluženje bilo pomešano sa elementima idolopoklonstva i religijom susednih naroda. Međutim, prema rečima proroka, čak i njihovi najbolji pokušaji kad je religija u pitanju nisu bili dovoljni da ih odvrate od zala koja su se događala u zemlji u svakodnevnom životu. I ma koliko se trudili da budu pobožni u bogoslužbenim obredima, muzika njihovih himni nije mogla da uguši plač siromašnih i potlačenih.

Amos je opisao narod svog vremena kao one koji »proždiru uboge i satiru siromahe u zemlji«. (Amos 8,4) Video je njihovu želju da okončaju obrede da bi mogli da nastave svoje nepoštene poslove, da »kupuju siromahe za novce i ubogoga za jedne sandale«. (Amos 8,6)

`Pročitajte sledeće tekstove: Isaija 1,10-17; Amos 5,21-24; Mihej 6,6-8. Šta je Gospod rekao ovim religioznim ljudima o njihovim obredima?`

Bog preko svojih proroka snažnim jezikom izlaže podsmehu religiju i bogosluženje koji nemaju nikakve dodirne tačke sa napaćenima i potlačenima i u suprotnosti su sa njima. U tekstu Amos 5,21-24. čitamo o Bogu koji kaže da »mrzi«, »odbacuje« njihovo bogosluženje i uopšteno je zgrožen njime. Opisujući njihove svetkovine kaže da imaju »neprijatan miris«, a njihove žrtve i muziku odbacuje kao bezvredne.    

U 6. poglavlju Knjige proroka Miheja vidimo niz preteranih, čak i podsmešljivih predloga kako na najprikladniji način mogu služiti Bogu. Prorok na podsmešljiv način daje predloge u vezi sa žrtvama paljenicama, zatim uvećava žrtvu na »tisuću ovnova, desetine tisuća potoka ulja« (Mihej 6,7) pre nego što pređe na zastrašujuću – ali ne i nepoznatu – krajnost žrtvovanja prvorođenog deteta da bi zadobili Božju naklonost i oproštenje.

Na kraju, šta je Gospod zaista želeo od njih »da čine što je pravo i da ljube milost i da hode smerno s Bogom svojim«. (Mihej 6,8)

`Da li ste ikada osetili krivicu jer ste bili više zaokupljeni verskom formom i obredima, nego pomaganjem nevoljnima oko sebe? Šta ste naučili iz tog iskustva?`
