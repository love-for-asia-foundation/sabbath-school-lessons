---
title:  Idolopoklonstvo i ugnjetavanje
date:   04/08/2019
---

Uskoro nakon što je Bog izveo izrailjski narod iz Egipta, susreo ih je na gori Sinaj gde im je dao Deset zapovesti u pisanom obliku, uključujući i prve dve zapovesti koje nalažu da se ne treba klanjati drugim bogovima i praviti idole (vidi: 2. Mojsijeva 20,2-6). Kao odgovor, narod je obećao da će učiniti sve što im je zapoveđeno i da će živeti kao Njegov narod (vidi: 2. Mojsijeva 24,1-13).

Međutim, Mojsije tada odlazi na goru i narod se posle skoro šest sedmica počeo pitati šta mu se dogodilo. Pod pritiskom mnoštva, Aron je napravio zlatno tele i poveo narod da mu prinesu žrtve, nakon čega »posjeda narod, te jedoše i piše, a poslije ustaše da igraju«. (2. Mojsijeva 32,6) I Gospod i Mojsije su se razgnevili, jer je narod brzo napustio Boga i okrenuo se idolopoklonstvu – i činilo se da je samo Mojsijevo posredovanje spasilo Izrailj od zaslužene kazne (vidi: 2. Mojsijeva 32,30-34).

Idolopoklonstvo je bilo iskušenje na kome je Božji narod previše padao. Istorija careva Izrailjskog i Judinog carstva obeležena je razdobljima idolopoklonstva, koja obuhvataju nečuvena dela na koja su pojedini carevi naveli svoj narod da počine prilikom obožavanja tih bogova. Njihova nevernost stalno je bila u središtu pažnje proroka, koje je Bog slao upućujući poziv narodu da Mu se vrati. Često su se među pozivima na obnovljenje i reformaciju nalazili pozivi da se bolje ophode prema siromašnima, nevoljnima i bespomoćnima koji su živeli među njima.

`Pročitajte: Psalam 115,1-8. Kakvu ključnu pojedinost pisac ovde naglašava?`

Čovek je sklon da postane poput stvari ili osobe koju ceni ili na koju je usredsređen. Prema tome, bilo je prirodno da će briga o drugima i težnja za pravdom oslabiti kada je Božji narod prestao da se klanja Bogu pravde i okrenuo se klanjanju lažnim bogovima susednih naroda, koji su često smatrani bićima rata i plodnosti. Kada je izabrao druge bogove, narod je promenio svoj stav prema mnogim pitanjima, uključujući i to kako se ophodi prema bližnjima. Da su ostali verni Gospodu, oni bi delili Njegovu brigu o nevoljnima koji su živeli među njima.

`Razmišljajte više o toj ideji da postajemo poput onoga što obožavamo. Kako izgleda savremeno ispoljavanje ovog načela? `
