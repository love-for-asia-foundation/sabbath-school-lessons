---
title:  Razlog obožavanja
date:   05/08/2019
---

Cela Biblija podstiče Božji narod da se klanja Bogu, ali se, takođe, stalno navode razlozi za to. Rečeno nam je da Mu se klanjamo zbog onoga ko je On, šta je učinio, i mnogih Njegovih osobina. Među njima su dobrota, pravda i milost. Kada se podsetimo kakav je Bog, šta je učinio za nas (naročito Hristos na krstu), i šta obećava da će učiniti, niko od nas nikada ne bi trebalo da se klanja Bogu i da Ga slavi, a da ne zna zašto to čini.

`Pročitajte sledeće tekstove: 5. Mojsijeva 10,17-22; Psalam 101,1; Psalam 146,5-10; Isaija 5,16; Isaija 61,11. Iz kakvih pobuda se u ovim stihovima obožava i slavi Bog?`

Božjem narodu ovakvi razlozi za obožavanje Boga nisu bili novi. Jedan od trenutaka kada su se oslobođeni Izrailjci sa najvećim oduševljenjem klanjali Bogu, bio je odgovor na Božje očigledno delovanje u njihovu korist. Na primer, kada su izašli iz Egipta i prešli Crveno more, Mojsije i Marija poveli su narod  u pesmi hvale upućene Bogu zbog onog što su upravo videli i od čega su bili spaseni (vidi: 2. Mojsijeva 15).

Božju pravdu i milost, otkrivene u takvim događajima, nije trebalo zaboraviti. Narod je ove izveštaje održavao živim redovno ih pripovedajući i godinama kasnije Božja dela i pravda i dalje su bili nadahnuće sledećim naraštajima u njihovom bogosluženju. Jedan primer takvog pripovedanja i bogosluženja zabeležen je u tekstu 5. Mojsijeva 10,17-22.

Božja pravda je, najpre, deo Njegove ličnosti, suštinski činilac Njegovog karaktera. »Doista Bog ne radi zlo i Svemogući ne izvrće pravdu.« (O Jovu 34,12) Bog je pravedan i tiče Ga se pravda – to je razlog da Mu služimo i da Ga slavimo.

Drugo, Božju pravdu zapažamo u Njegovim pravednim delima u korist naroda i u korist siromašnih i potlačenih. Njegova pravda nikada nije samo opis Njegovog karaktera. Biblija prikazuje Boga koji »ču viku nevoljnijeh« (O Jovu 34,28) i koji je spreman i željan da ispravi nepravde koje su toliko očigledne u svetu. Konačno, to će biti u potpunosti shvaćeno prilikom Božjeg konačnog suda i ponovnog stvaranja sveta.

`Ako je stari Irailj imao razloga da slavi Gospoda, koliko više mi, posle krsta, imamo razloga da to činimo?`
