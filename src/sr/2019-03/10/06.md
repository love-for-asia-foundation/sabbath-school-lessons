---
title:  Večno Jevanđelje
date:   05/09/2019
---

Preobražavajući poziv Jevanđelja »svakome plemenu i jeziku i koljenu i narodu« (Otkrivenje 14,6) nastavio se kroz hrišćansku istoriju. Međutim, Otkrivenje opisuje da će se objavljivanje ove poruke – Rado­sne vesti o Isusu i svemu što ona obuhvata – obnoviti na kraju vremena.

`Pročitajte: Otkrivenje 14,6.7. Kako je opšte shvatanje Jevanđelja – najčešće sažeto stihom Jovan 3,16 – uključeno u anđeosku posebnu poruku u 7. stihu?`

Tekst Otkrivenje 14,7. spaja tri ključna elementa koja smo već zapazili u ovom proučavanju o Božjoj brizi o zlu, siromaštvu i tlačenju u biblijskom izveštaju:
Sud. Poziv na sud – da pravda bude izvršena – poziv je koji ponavljaju oni koji su podnosili ugnjetavanje u toku istorije. Na sreću, Biblija prikazuje Boga kao Onoga koji čuje plač ožalošćenih. Kao što je često izraženo u Psalmima, na primer, oni prema kojima se nepošteno postupalo smatraju sud radosnom vešću.
Bogosluženje. Spisi jevrejskih proroka često povezuju teme bogosluženja i dobrih dela, naročito kada upoređuju bogosluženje onih koji tvrde da su Božji narod sa nepravdama koje su počinili i nastavljaju da ih čine. U 58. poglavlju Knjige proroka Isaije, na primer, Bog je jasno rekao da bogosluženje kakvo najviše želi predstavlja dela ljubaznosti i brige prema siromašnima i nevoljnima (videti: Isaija 58,6.7).

Stvaranje. Kao što smo videli, jedno od osnovnih elemenata Božjeg poziva da činimo pravdu jeste jedinstvena porodica ljudskog roda, činjenica da smo svi stvoreni prema Njegovom obličju i da nas voli, da smo svi vredni u Njegovim očima i da niko ne treba da bude izrabljivan ili potlačen radi nepravednog dobitka ili tuđe pohlepe. Ovakvo objavljivanje Jevanđelja na kraju vremena je širok i dalekosežan poziv da prihvatimo izbavljenje, otkupljenje i obnovljenje koje Bog želi da podari palom čovečanstvu. Otuda, čak i usred pitanja u vezi sa pravim i lažnim bogosluženjem, i progonstva (videti: Otkrivenje 14,8-12), Bog će imati ljude koji će se čak i usred najvećeg zla zalagati za ono što je pravo, za Božje zapovesti i veru Isusovu.

`Kako možemo pronaći načine da služimo onima kojima je potrebna pomoć, deleći sa njima istovremeno i nadu i opomenu koje pronalazimo u Trostrukoj anđeoskoj vesti?`
