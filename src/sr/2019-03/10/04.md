---
title:  Blagodat i dobra dela
date:   03/09/2019
---

`Svojim rečima ukratko izložite tekst Efescima 2,8-10. Šta ovi stihovi govore o odnosu između blagodati i dobrih dela?`

Biblija kaže da smo, između ostalog, stvoreni da se klanjamo Bogu i služimo drugima. Samo u svojoj mašti možemo pokušati da shvatimo kako bi ti postupci izgledali u bezgrešnom okruženju.

Mi za sada, zbog greha, poznajemo samo slab i pali svet. Na našu sreću, Božja blagodat, izražena i ostvarena u Isusovoj žrtvi podnetoj za grehe sveta, otvara put oproštenju i isceljenju. Dakle, čak i usred ove narušene stvarnosti naši životi potpunije postaju Božje delo, a Bog nas koristi kao svoje saradnike u isceljivanju i obnavljanju gubitka i bola u životu drugih ljudi (videti: Efescima 2,10). »Oni koji primaju treba da daju drugima. Pozivi za pomoć stižu sa svih strana. Bog poziva ljude da radosno služe svojim bližnjima.« (Elen Vajt, U potrazi za boljim životom, str. 103. original)

Da ponovimo još jednom, mi ne činimo dobra dela – ne staramo se o siromašnima, ne podižemo potlačene, ne hranimo gladne – da bismo zaradili spasenje ili položaj pred Bogom. U Hristu, verom, svi zauzimamo položaj pred Bogom koji će nam ikada biti potreban. Bolje rečeno, mi prepoznajemo sebe i kao grešnike i kao žrtve greha koje Bog uprkos svemu voli i koje je otkupio. Iako se još borimo sa iskušenjima sebičnosti i pohlepe, samopožrtvovana i skromna Božja blagodat nudi nam novi život i ljubav koja će preobraziti naš život.

Kada pogledamo na krst, vidimo uzvišenu i potpunu žrtvu prinetu za nas, i uviđamo da ne možemo dodati ništa onome što nam se nudi u Hristu. Međutim, to ne znači da ne treba da učinimo nešto kao odgovor na to što nam je dato u Hristu. Naprotiv, moramo odgovoriti, a koji je bolji način da odgovorimo na ljubav koja nam je ukazana nego da je i mi ukažemo drugima?

`Pročitajte tekst 1. Jovanova 3,16.17. Šta ovi stihovi tako snažno govore o tome kakav naš odgovor prema krstu treba da bude?`
