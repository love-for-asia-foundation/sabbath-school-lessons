---
title:  Pouka za učitelje
date:   06/09/2019
---

## Opšti pregled

Bog je proaktivan u svojoj želji da ljude privuče k Sebi. On nastoji da stvori učenike koji će postati kanali službe i tako prikazati Njegovu blagodat svetu. Ova namera jasno je izrečena u tekstu Titu 2,11-14: „Jer se pokaza blagodat Božija koja spasava sve ljude, učeći nas da se odrečemo bezbožnosti i želja ovoga svijeta, i da pošteno i pravedno i pobožno poživimo na ovome svijetu, čekajući blaženu nadu i javljanje slave velikoga Boga i Spasa našega Isusa Hrista, koji je dao Sebe za nas da nas izbavi od svakoga bezakonja, i da očisti Sebi narod izabrani koji čezne za dobrijem djelima.“

U ovoj lekciji razmišljaćemo o Božjoj ljubavi na kojoj počiva celokupan plan otkupljenja. Osetićemo Isusovo saučešće prema slomljenom ljudskom rodu. Svako od nas je deo tog slomljenog sveta. Mi shvatamo da ćemo iskusiti Božju blagodat kada priznamo da smo slomljeni i kada se kajemo. Tada će se promeniti način našeg života. Odgovarajući na Božju blagodat prema nama, bićemo motivisani i osnaženi, osposobljeni od strane Boga da pokažemo, bez osude, Njegovu samopožrtvovanu ljubav i blagodat drugim slabim ljudima. Ova ljubav biće ispoljena kada večno Jevanđelje živimo rečju i delom u međusobnim odnosima sa svim ljudima, bez obzira na nacionalnost, rasu ili poreklo.

**Cilj**

Proučite u svom razredu dublje shvatanje ovih poznatih, snažnih istina koje menjaju život.

## Komentar

**Pismo**

Donesite u razred sliku ili model ljudskog tela. Postavite pitanje: Šta znači biti čovek?

Pročitajte tekst 1. Mojsijeva 1,26. Podsetite se šta znači biti stvoren po Božjem obličju (videti 1. lekciju).

„Kada je Adam izašao iz Stvoriteljevih ruku, po svojoj fizičkoj, mentalnoj i duhovnoj prirodi bio je sličan svome Tvorcu.“ (Elen Vajt, Vaspitanje, str. 14; str. 15. original) Božje obličje u čoveku narušeno je grehom. Prema tome, cilj otkupljenja je obnavljanje Božjeg obličja u čoveku.

Otkako se greh pojavio, pa sve do sada, Božji narod se poziva da pažljivo otkrije Hrista i Jevanđelje, sarađujući sa Njim u obnavljanju ljudskog roda u fizičkom, mentalnom i duhovnom smislu. Kako je ova saradnja između Boga i čoveka u obnavljanju ispoljena u Hrišćanskoj adventističkoj crkvi? Sledi jedan primer: Crkva vodi skoro 500 bolnica, sanatorijuma, klinika i domova zdravlja, ne uključujući staračke domove, sirotišta itd. Preko 8539 adventističkih škola, od osnovne škole do univerziteta, utiče na zajednice širom sveta. <sup>37</sup> Pored toga, crkve takođe doprinose obnovljenju celokupnog bića. Međutim, „Crkva je često širila nebiblijske ideje povezujući fizičko obnovljenje ljudi samo sa zdravstvenim pozivom, mentalno sa obrazovnim radnicima, dok se od pastora i evanđeoskih radnika očekivalo da se bave obnovljenjem duhovne strane. Ovo je veoma prikladna podela, ali nebiblijska, jer se osoba ne može podeliti na tri dela. Osoba je celovito ljudsko biće.“<sup>38</sup>

Ako naše crkve u potpunosti ne objavljuju „Jevanđelje Hristovo“ (Rimljanima 15,19) na holistički način – osvrćući se na fizičku, mentalnu i duhovnu (uključujući i društvenu) dimenziju ljudskog roda – naše predstavljanje Jevanđelja biće nepotpuno. Naša misija ne odnosi se samo na spasavanje duša objavljivanjem Jevanđelja, već i na služenje ljudima na sveobuhvatan, holistički način.

Nacrtajte tri kolone na tabli, ako ste u mogućnosti, i zapišite sledeće: fizička, mentalna, duhovna dimenzija. Zamolite razred da razmisli o tome kako vaša crkva služi lokalnoj zajednici u svakoj od ove tri oblasti. Nabrojte ideje i zabeležite ih u odgovarajuću kolonu. Razgovarajte o tome u kojoj oblasti crkva može da poboljša svoj rad.

**Ilustracija**

Grafit u njujorškom metrou glasi: „Bog je živ – samo ne želi da se meša.“<sup>39</sup> Ponekad, usred bolnih iskustava, možemo se naći u iskušenju da se zapitamo da li je Bog zainteresovan za naš očaj i bol. Postavite pitanje u razredu: Pošto Bog zaista želi da se uključi u život svakog od nas pojedinačno, i pošto podjednako voli svaku osobu na svetu (Jovan 3,16), na koje načine zapažate da vas voli i da se brine o vašim potrebama? Kako vas koristi kao kanal da pokaže svoju ljubav i brigu prema drugima?

Razmislite o ovom savetu upućenom Božjem narodu da se uključi u rad: „Ako ne postoji stvarno samopožrtvovanje za dobro drugih u porodičnom krugu, u susedstvu, u crkvi i gde god se nalazimo, tada bez obzira na to šta kažemo za sebe, nismo hrišćani.“ (Elen Vajt, Čežnja vekova, str. 432; str. 504. original)

**Pismo**

Isusovi učenici verovali su da će Isus, kao Mesija, osloboditi Izrailj od rimskog ugnjetavanja i doneti sud i osudu njihovim neprijateljima. Međutim, u tekstu Jovan 3,16. Isus obara ovo pogrešno shvatanje. On otkriva Božju ljubav prema ovom palom svetu. Bog je dao svog jedinog Sina da niko ko poveruje (ima veru) u Njega ne pogine, nego da nasledi večnost. Zatim, Isus u 17. stihu jasno kaže da cilj Njegovog prvog dolaska nije da sudi, već da spase. Isus je morao da dođe kao Otkupitelj pre nego što bude mogao da dođe kao Sudija.

Svojim životom, smrću i vaskrsenjem, Isus je platio kaznu za naše grehe kako bi celo čovečanstvo moglo da bira između smrti i večnog života. S obzirom na tu odluku, ceo ljudski rod će se suočiti sa Isusom prilikom Njegovog drugog dolaska. Pročitajte: 2. Solunjanima 1,6-8.

Kako ostvarivanje Hristove misije koju je vršio prilikom prvog dolaska pomaže da se svet pripremi za Njegov drugi dolazak? Kako mi rečima i delima možemo objavljivati, na uravnotežen način, istine povezane i sa prvim i sa drugim Hristovim dolaskom?

**Pismo**

U tekstu Efescima 2,1-11. Božjem narodu je rečeno da su bili mrtvi u prestupima i gresima, ali da ih je Bog, zahvaljujući velikoj ljubavi i blagodati, oživeo s Hristom i pomirio sa Sobom. (Videti, takođe: 2. Korinćanima 5,17,18)

Zapazite istu poruku u tekstu Jezekilj 37,1-10. Bog poziva suve kosti svog palog naroda da obrati pažnju na činjenicu da će ih oživeti. U 6. stihu vidimo da Bog odlučuje da izvrši ovo delo tako što će staviti žile, meso i kožu na kosti i metnuti duh u njih da ih oživi. Kakve duhovne pouke u vezi sa probuđenjem možete izvući iz ovog procesa oživljavanja?

Božja blagodat, koja donosi novi život slomljenom narodu, daje se iz dva razloga, kao što je opisano u tekstovima Efescima 2,7. i Efescima 2,10.

Samo oživljavanje i spasenje nije dovoljno. Spaseni smo „da činimo dobra dela“. Iako se ne spasavamo tim dobrim delima (Efescima 2,9), spaseni smo za dobra dela (Efescima 2,10). Ne treba odbaciti činjenje dobrih dela da bismo izbegli rizik od legalizma. Tačnije, duboko razumevanje blagodati podstiče nas na dobra dela u saradnji sa Bogom. Sve što činimo mora se posmatrati kroz Hristov krst. Mi ne radimo da bismo zaradili spasenje, već zato što smo spaseni.

**Za razgovor:**

Kako vaše spasenje menja vašu zajednicu?

**Ilustracija**

Jevanđelje nije samo „večno Jevanđelje“ (Otkrivenje 14,6) za sva vremena: ono je „sveobuhvatno“ Jevanđelje za čitavo čovečanstvo (Jovan 3,16). Svi oni koji prihvataju Isusa su spaseni (videti, takođe: Jovan 1,12), a Bog i dalje voli sve one koji Ga ne prihvataju. Postavite pitanje u razredu: Koje još stihove u kojima se javlje reč „sve“ možete pronaći?

Setite se pesme uz koju su mnogi od nas odrasli u Subotnoj školi: „Znam da Isus voli me.“ U svetlu našeg šireg razumevanja Jevanđelja, možda stih treba da glasi: „Znam da Isus voli ih.“ Kada vidimo da se Božja ljubav izliva na druge, čak i one koje smatramo da je teško voleti, stičemo širi uvid u veličinu Božje ljubavi. Ljubav koju Isus ima prema celom čovečanstvu poziva nas da ispravimo stihove na sledeći način: „Znam da Isus voli nas.“

**Pismo**

Pročitajte u razredu Pavlove reči o pomirenju iz 2. Korinćanima 5,14-21.

„Jer ljubav Božija nagoni nas, kad mislimo ovo: Ako Jedan za sve umrije, to, dakle, svi umriješe. Hristos za sve umrije, da oni koji žive ne žive više sebi, nego Onome koji za njih umrije i vaskrse. Zato i mi otsad nikoga ne poznajemo po tijelu; i ako Hrista poznasmo po tijelu, ali Ga sad više ne poznajemo. Zato ako je ko u Hristu, nova je tvar: Staro prođe, gle, sve novo postade. Ali je sve od Boga, koji pomiri nas sa sobom kroz Isusa Hrista, i dade nam službu pomirenja. Jer je Bog u Hristu pomirio svijet sa Sobom ne primivši im grijeha njihovijeh, i metnuvši u nas riječ pomirenja. Tako smo mi poslani umjesto Hrista, kao da Bog govori kroz nas; molimo vas u ime Hristovo, pomirite se s Bogom. Jer Onoga koji ne znadijaše grijeha nas radi učini grijehom, da mi budemo pravda Božija u Njemu.“

Jevanđelje deluje tako što ruši zidove društvenih razlika. Takođe, ono gradi pomirenje, ne samo između Boga i ljudi, već i u međuljudskim odnosima. Kako se ovo učenje odnosi na nas? Šta Pavle misli kada kaže da „oni koji žive ne žive više sebi“? Šta znači biti Hristov „poslanik“? Zašto prvo moramo postati nova tvar?

**Za primenu u životu**

Sveobuhvatna biblijska pravda je centralna u Jevanđelju i njegovom objavljivanju. Širenje Jevanđelja može se vršiti sprovodeći ga u delo i ostvarujući njegove ciljeve, isto tako iskreno kao što se čini objavljivanjem. Ovaj cilj može se najuspešnije postići Hristovom holističkom metodom službe, koja donosi „pravi uspeh“.<sup>40</sup> Bez obzira koji korak preduzimamo kad je Hristova metoda u pitanju, možemo ga smatrati „uspešnim“. Biti karika u lancu isto je tako važno kao i biti poslednja karika.

**Za razgovor:**

Dok nastojimo da pomognemo drugima, zašto je važno da im pružimo priliku da slede Isusa? Ili je društvena služba dovoljna? Zašto jeste ili zašto nije? Dok razmišljate o odgovorima, razmotrite sledeću misao: Kada ljudi prihvate Isusa, On će im podariti silu da učine i održe pozitivne promene u svom životu. U stvari, Jevanđelje budi snažan podsticaj unutar obraćenog srca prema društvenoj reformi. Međutim, taj podsticaj mora da potiče od autentičnog odnosa sa Isusom Hristom, odnosa u kome Njegova ljubav nastava u nama i mi u Njemu. Sjedinjeni na ovaj način, kao što je loza povezana sa čokotom (Jovan 15,5-7), naši napori da poboljšamo živote drugih i da ih povedemo Isusu doneće mnogo roda. „Najsnažniji dokaz u korist Jevanđelja je hrišćanin koji voli i koji zaslužuje da bude voljen.“ (Elen Vajt, Saveti za rad u Subotnoj školi, str. 75; str. 100. original)

Zamolite članove razreda da podele iskustva kada su ljude kojima su pomagali neposredno upoznali sa Isusom. Kako treba da se ophodimo prema ljudima koji još nisu prihvatili Isusa? Zašto je važno da u svakom slučaju služimo ljudima zato što im je potrebna pomoć?

_______
<sup>37</sup> Statistika preuzeta iz Svetske statistike Odeljenja za obrazovanje pri Generalnoj konferenciji, decembar 2017.

<sup>38</sup> Rudi Maier, Working With the Poor: Selected Passages from Ellen G. White on Social Responsibility, (Berrien Springs, Michigan: Department of World Mission, Andrews University, 2007, str. 2.

<sup>39</sup> https://soundfaith.com/sermons/113763-john-2019-31-scars-that-heal-jubilee.

<sup>40</sup> Videti: Elen Vajt, U potrazi za boljim životom, str. 77; str. 143. original
