---
title:  "»Jer Bogu tako omilje...«"
date:   01/09/2019
---

Tekst Jovan 3,16. glasi: »Jer Bogu tako omilje svijet...« Originalna grčka reč je kosmos i znači »svet kao stvorena, organizovana jedinica«. (The SDA Bible Commentary, 5. sveska, str. 929) Ovaj stih govori o spasenju čovečanstva, ali plan spasenja utiče na sva dela stvaranja.

`Pročitajte tekst Rimljanima 8,20-23. Šta ovi stihovi uče o opštim pitanjima u planu spasenja?`

Naravno, s jedne strane, spasenje se tiče svakoga od nas u našem ličnom odnosu sa Gospodom. Međutim, to nije sve. Opravdanje nije samo primanje oproštenja greha. U idealnom smislu, trebalo bi, takođe, da se odnosi na to kako, kroz Isusa i silu Svetoga Duha, Gospod stvara Božju porodicu, koja slavi oproštenje i sigurnost spasenja time što, između ostalog, svedoči svetu svojim dobrim delima.

`Pročitajte tekst Jovan 3,16.17. Kako 17. stih doprinosi širem razumevanju 16. stiha?`

Možemo prihvatiti da Bog voli i druge ljude, a ne samo nas. On voli one koje mi volimo, i tome se radujemo. On, takođe, voli one koje želimo da dosegnemo, i prepoznavanje ove istine često predstavlja podstrek da im se približimo. Međutim, On takođe voli one u čijem društvu nam nije prijatno ili kojih se plašimo. Bog voli sve ljude, svuda, čak i one koje možda naročito ne volimo.

Ta ljubav je prilikom stvaranja pokazana na delu. Biblija nepre­stano upućuje na svet oko nas kao na dokaz Božje dobrote: »Jer On zapovijeda svome Suncu, te obasjava i zle i dobre, i daje dažd pravednima i nepravdnima.« (Matej 5,45) Čak je i sam život dar od Boga, i bez obzira kakav odgovor pojedinac da ili kakav stav zauzme prema Bogu, svaka osoba je primalac tog dara.

`Kako naš stav prema drugima i njihovim prilikama treba da se promeni kada prepoznamo da su bića koja je Bog stvorio i koja voli?`
