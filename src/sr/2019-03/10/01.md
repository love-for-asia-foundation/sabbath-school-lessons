---
title:  Živeti u skladu sa Jevanđeljem
date:   31/08/2019
---

### Tekstovi za proučavanje u toku sedmice
Rimljanima 8,20-23; Jovan 3,16.17; Matej 9,36; Efescima 2,8-10; 1. Jovanova 3,16.17; Otkrivenje 14,6.7.

><p>Tekst za pamćenje</p>
> »Jer ste blagodaću spaseni kroz vjeru; i to nije od vas, dar je Božij. Ne od djela, da se niko ne pohvali. Jer smo Njegovo djelo, sazdani u Hristu Isusu za djela dobra, koja Bog naprijed pripravi da u njima hodimo.« (Efescima 2,8-10)

Čim govorimo o Božjim zapovestima, zahtevima ili uputstvima, rizikujemo – ili se čak suočavamo sa iskušenjem – da pomislimo da na neki način onim što činimo možemo zaraditi spasenje, tome doprineti ili steći Božju naklonost. Međutim, Biblija ponavlja da smo grešnici spaseni Božjom blagodaću kroz Isusa i Njegovu zameničku smrt na krstu. Šta uostalom možemo dodati ovome? Ili, kao što je Elen Vajt zapisala: »Ukoliko biste spojili sve što je dobro, sveto, plemenito i lepo u čoveku, a zatim to predstavili Božjim anđelima kao deo učešća u spasenju ljudske duše ili preuzimanju zasluga, predlog bi bio odbačen kao izdajnički čin.« (Faith and Works, str. 24)

Prema tome, čak i naša dela milosrđa i saosećanja prema nevoljnima ne treba da budu shvaćena kao legalistička. Naprotiv, kada rastemo u poznanju i razumevanju spasenja, odnos između Božje ljubavi i Njegove brige o siromašnima i potlačenima biće prenet na nas, primaoce Njegove ljubavi. Pošto smo je primili, onda ćemo je i dati. Kada vidimo koliko nas Bog voli, takođe uviđamo da voli i druge i da nas poziva da i mi pokažemo ljubav prema njima.
