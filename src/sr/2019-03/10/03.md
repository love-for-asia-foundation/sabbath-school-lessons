---
title:  Sažaljenje i pokajanje
date:   02/09/2019
---

Isprepleteni izveštaji o spasenju i velikoj borbi pozivaju nas da priznamo istinu o životu koja je suštinska za naše razumevanje sveta i sebe lično, a koja glasi: mi i naš svet smo pali, slabi i grešni. Naš svet nije onakav kakav je stvoren, iako još uvek nosimo obličje Boga koji nas je stvorio, mi smo deo oslabljenog sveta. Greh u našem životu je iste prirode kao zlo koje stvara toliki bol, ugnjetavanje i izrabljivanje širom sveta.

Prema tome, u redu je da osećamo bol, nelagodnost, tugu i nesreću ovoga sveta i života ljudi oko sebe. Trebalo bi da budemo roboti da ne bismo osetili muku života. Jadikovanje u Psalmima, Jeremijina žalost i tuga drugih proroka, Isusove suze i sažaljenje pokazuju da je ovakva reakcija na svet i njegovo zlo odgovarajuća, naročito u slučaju onih koji su često pogođeni tim zlom.

`Pročitajte sledeće tekstove: Matej 9,36; Matej 14,14; Luka 19,41.42; Jovan 11,35. Šta je u svakom od ovih stihova pokrenulo Isusovo sažaljenje? Kako naše srce može smekšati prema bolu koji nas okružuje?`

Takođe, ne treba da zaboravimo da greh i zlo nisu samo »negde tamo«, posledica pada nekog drugog: »Ako rečemo da grijeha nemamo, sebe varamo, i istine nema u nama.« (1. Jovanova 1,8) Prema shvatanju biblijskih proroka, greh je postao koban ne prvenstveno zato što je neko prekršio »pravila«, već zato što je greh narušio odnos između Boga i Njegovog naroda, i zato što naš greh povređuje druge ljude. Ovo se može dogoditi u užem ili širem obimu, ali u pitanju je isto zlo.

Sebičnost, pohlepa, zloba, predrasude, neznanje i nemarnost koren su svih zala, nepravde, siromaštva i ugnjetavanja u svetu. Priznanje lične grešnosti prvi je korak u suočavanju sa ovim zlom, kao i prvi korak da dozvolimo Božjoj ljubavi da zauzme svoje pravo mesto u našem srcu: »Ako priznajemo grijehe svoje, vjeran je i pravedan da nam oprosti grijehe naše, i očisti nas od svake nepravde.« (1. Jovanova 1,9)

`Pogledajte sebe. U kom smislu ste i vi slabi i deo većeg problema? Šta predstavlja jedini odgovor i gde ga jedino možemo potražiti? `
