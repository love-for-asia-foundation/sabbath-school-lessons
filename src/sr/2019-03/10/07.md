---
title:  Za dalje proučavanje
date:   06/09/2019
---

Pročitajte sledeće: Elen Vajt, Čežnja vekova, »S nama Bog«, str. 19-26. original; U potrazi za boljim životom, »Spasen da služi«, str. 95-107. original.  

»Bog ima pravo na celu Zemlju kao na svoj vinograd. Iako je sada u rukama uzurpatora, ona pripada Bogu. Ona je Njegova ne samo stvaranjem, već i otkupljenjem. Hristova žrtva bila je prinesena za svet. ‘Jer Bogu tako omilje svijet da je i Sina svojega Jedinorodnoga dao!’ (Jovan 3,16) Preko tog izuzetnog dara, upravo su svi ostali darovi bili dati ljudima. Celi svet iz dana u dan prima blagoslov od Boga. Svaka kap kiše, svaki zrak svetlosti, koji je obasjao ovaj naš nezahvalni rod, svaki list, cvet i plod svedoče o Božjoj dugoj strpljivosti i Njegovoj velikoj ljubavi.« (Elen Vajt, Pouke velikog Učitelja, str. 301.302. original)  

»Bez obzira na razlike koje postoje u verovanjima i koje nas dele, moramo čuti svaki poziv napaćenih ljudi i na svaki se moramo odazvati...

Svuda oko nas žive jadne, napaćene duše kojima su neophodne reči saosećanja i ruke pomoćnice. Ima udovica kojima je potrebno naše saosećanje i naša pomoć. Ima siročića koje je Hristos preporučio svojim sledbenicima kao svoje štićenike. Mi ih često zanemarujemo. Oni mogu biti u poderanoj odeći, neuredni, na svaki način neprivlačni, ali ipak predstavljaju Božje vlasništvo. Oni su kupljeni skupo i isto su, kao i mi, dragoceni u Njegovim očima. Oni su pripadnici Božjeg velikog domaćinstva, i hrišćani, kao Božji pristavi, odgovorni su za njih.« (Elen Vajt, Pouke velikog Učitelja, str. 386.387. original)

**Za razgovor:**

`1. U nastojanju da činimo dobra dela i pomažemo drugima, kako se možemo odupreti iskušenju da pomislimo da nas to na određeni način čini boljima i da time stičemo zasluge koje Bog treba da prepozna?`

`2. Da li je vaša crkva zajednica u kojoj »ne vladaju razlike«, već su svi jedno u Hristu? Kako se to može ostvariti u još većoj meri? Koliko je vaša crkva spremna da uključi druge ljude?`

`3. Kako pronalazimo pravu ravnotežu u činjenju dobra onima kojima je pomoć potrebna, ako ni zbog čega drugog onda zato što su u nevolji, a mi smo u prilici da im pomognemo, dok im se u isto vreme približavamo istinom Jevanđelja? Kako možemo naučiti da činimo oba, i zašto je uvek bolje činiti i jedno i drugo?`

**Zaključak:** Božja ljubav izražena u planu spasenja i ostvarena u Isu­sovom životu i žrtvi nudi nam oproštenje, život i nadu. Kao primaoci ove blagodati, nastojimo da je delimo sa drugima, ne da bismo zaradili spasenje, već zato što smo stvoreni da to činimo. Kao takvo, Jevanđelje preobražava odnose i pokreće nas da služimo, naročito onima kojima je pomoć najviše potrebna.
