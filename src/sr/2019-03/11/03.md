---
title:  Određena nada
date:   09/09/2019
---

Religija je često bila na meti kritika zbog težnje da vernike odvraća od sadašnjeg ovozemaljskog života i usmerava prema boljem kasnijem životu. Kritika je upućena jer usredsređenost na drugo carstvo postaje oblik posvećenog udaljavanja od stvarnosti i čini da vernik manje doprinosi svetu i društvu. Ponekad su vernici spremni da prime i saslušaju ovakve kritike, a ponekad neguju, propovedaju i primenjuju takve stavove.

Imamo, takođe, neprijatne primere ljudi na vlasti koji govore siromašnima i potlačenima da jednostavno prihvate svoju žalosnu sudbinu, jer će sve biti u redu kada se Isus vrati. Da, naš svet je palo, slabo i tragično mesto – i nije ništa pogrešno ili neumesno ukoliko čeznemo za vremenom, kada će Bog urediti ovaj svet; kada će uništiti nepravdu, bol i tugu; i kada će zameniti trenutni nered svojim slavnim i pravednim carstvom. Uostalom, bez te nade, bez tog obećanja, zaista ne bismo uopšte imali nadu.

U svojoj propovedi o kraju sveta (videti: Matej 24; 25), Isus je prvu polovinu svog izlaganja posvetio obrazlaganju potrebe za bekstvom, došavši do te tačke da kaže: »Da se oni dani ne skrate, niko ne bi ostao.« (Matej 24,22) Međutim, ove reči više predstavljaju uvod u Njegovo objašnjenje Božjih obećanja. Ukoliko se jedino – ili prvenstveno – usredsredimo na pojam »bekstva« u okviru hrišćanske nade za budućnost znači da ćemo propustiti neke dublje zaključke koje je Isus izneo.

`Pročitajte 24. i 25. poglavlje Jevanđelja po Mateju. Šta su prema onome što ste pročitali najvažnije pojedinosti iz Isusove propovedi? Kako biste saželi Isusova uputstva o tome kako treba da živimo, dok čekamo Njegov povratak?`

Ono što verujemo o budućnosti ima važne sadržaje koji se odnose na naš sadašnji život. Zdravo oslanjanje na Božja obećanja o budućnosti našeg sveta, treba da bude podsticaj za energično učešće, iskru plodonosnog i punog života koji vrši uticaj na druge.

`Kako nada i obećanje o Isusovom povratku može i treba da utiče na to kako sada živimo, naročito u okviru pomaganja onima kojima je pomoć potrebna?`
