---
title:  "»Dokle, Gospodaru?«"
date:   08/09/2019
---

Kroz ceo biblijski izveštaj pripadnici Božjeg naroda – naročito oni koji su doživeli ropstvo, izgnanstvo, tlačenje, siromaštvo i druge nepravde i nesreće – iznova upućuju poziv Bogu da deluje. Robovi u Egiptu, Izrailjci u Vavilonu, i mnogi drugi pozivaju Boga da vidi i čuje njihovu patnju i ispravi nepravde. U Bibliji su zabeleženi mnogi primeri Božjeg delovanja sa ciljem da izbavi i obnovi svoj narod, ponekad čak sveteći se njihovim tlačiteljima i neprijateljima.

Međutim, ova izbavljenja obično su bila kratkoročna, i mnogi proroci i dalje su ukazivali na konačno delovanje, kada će Bog uništiti zlo i podići klonule. U isto vreme, vapaj ovih proroka je bio nastavljen: »Dokle, Gospodaru?« Na primer, anđeo Gospodnji upitao je o progonu Izrailjaca: »Gospode nad vojskama, kad ćeš se već smilovati?« (Zaharija 1,12)

U Psalmima zapažamo mnogo tužbalica o očiglednom napretku i sreći zlih, dok pravedni podnose ugnjetavanje, izrabljivanje i siromaštvo. Psalmista neprestano poziva Boga da se umeša, verujući da u svetu trenutno ne vlada poredak kakav je Bog stvorio i kakav želi da vlada, prenoseći vapaj proroka i potlačenih. »Dokle, Gospodaru?« (videti, na primer: Psalam 94,3-7)

U određenom smislu, nepravdu teže podnose oni koji veruju u pravednog Boga koji želi pravdu za sve pripadnike svog naroda. Božji narod uvek će gajiti osećanje nestrpljenja kad je u pitanju zlo u svetu – a Božje prividno nedelovanje još je jedan izvor nestrpljenja. Otuda ponekad oštra pitanja proroka: »Dokle ću, Gospode, vapiti, a Ti nećeš da čuješ? Dokle ću Ti vikati: Nasilje, a Ti nećeš da izbaviš.« (Avakum 1,2)

Sličan vapaj zapažamo u Novom zavetu, u kome je prikazano da čak i dela stvaranja uzdišu da ih Bog izbavi i ponovo stvori (videti: Rimljanima 8,19-22). U tekstu Otkrivenje 6,10, ovaj vapaj – »Dokle, Gospodaru?« – upućen je od strane onih koji su bili mučeni zbog svoje vere u Boga. Ali, to je isti vapaj kojim se poziva Bog da deluje u korist svog potlačenog i progonjenog naroda.

`Pročitajte tekst Luka 18,1-8. Šta Isus govori o Božjem odgovoru na stalne vapaje i molitve svog naroda da deluje u njihovu korist? Kako je to povezano sa potrebom za verom? `
