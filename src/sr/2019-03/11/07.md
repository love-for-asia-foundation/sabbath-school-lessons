---
title:  Za dalje proučavanje
date:   13/09/2019
---

Pročitajte sledeće tekstove: Elen Vajt, Apostolska crkva – Hristovim tragom, »Pozvani da prihvate viša duhovna merila«, str. 309-322. original; Velika borba, »Pustošenje zemlje«, str. 653-661. original.

»Kada Božji glas bude oslobodio Njegov narod iz ropstva, nastupiće strašno buđenje onih koji su u ovom velikom životnom sukobu sve izgubili. Dok je trajalo vreme milosti bili su zaslepljeni sotonskim obmanama, nalazili su opravdanje za svoje grešne puteve. Bogati su se ponosili svojom nadmoćnošću nad onima koji su imali manje sreće, iako su svoje bogatstvo stekli kršenjem Božjeg zakona! Propuštali su da nahrane gladne, da odenu gole, da postupaju pravedno, da vole milost... Prodali su svoju dušu za zemaljska bogatstva i uživanja, a nisu ni pokušali da se obogate u Bogu. Tako se dogodilo ono što je moralo da se dogodi: život im je postao promašen, njihova zadovoljstva pretvorila su se u gorčinu, njihova blaga propala.« (Elen Vajt, Velika borba, str. 654. original)

»Velika borba je završena. Greha i grešnika više nema. Ceo svemir je čist. Sklad i radost ispunjavaju beskrajno delo stvaranja. Od Onoga koji je sve stvorio teče život, i svetlost, i radost u sva prostranstva bezgraničnosti. Od najsitnije čestice do najvećeg sveta, sve stvoreno, živo i neživo, u svojoj nepomućenoj lepoti i savršenoj radosti, objavljuje da je Bog Ljubav.« (Elen Vajt, Velika borba, str. 678. original)

**Za razgovor:**

`1. Objasnite kako ono o čemu ste proučavali ove sedmice pokazuje da je život, ovde i sada, važan. Uporedite to sa verovanjem pojedinih ljudi da ne treba da brinemo o ovom životu i ovom svetu zato što će ga Bog uništiti i ponovo osnovati. Kako, takođe, možemo biti pažljivi da zbog ove istine o obećanju novog života ne zanemarimo nevoljne (uostalom, na kraju, Bog će sve srediti)? Što je još gore, kako možemo biti sigurni da nismo postali jedni od onih koji su iskoristili ovu istinu da izrabljuju druge?`

`2. Prema adventističkom shvatanju biblijskog proročanstva, zlo, nevolje i patnja uvećaće se kako se bude bližio Isusov drugi dolazak. Kada se takve prilike događaju, obično ukazujemo na 24. poglavlje Jevanđelja po Mateju. Kako treba da sagledamo ove nesreće u svetlosti 25. poglavlja?`

**Zaključak:** Naš Bog neće dozvoliti da zlo večno traje. Uzvišena nada u Bibliji glasi da će Isus kada se vrati uništiti zlo, ispraviti nepravdu i stvoriti nov svet kakav je trebalo da bude. Na temelju Isusovog vaskrsenja, ova nada preobražava nas danas i pruža nam hrabrost da služimo Bogu i bližnjima, dok čekamo Njegov povratak.
