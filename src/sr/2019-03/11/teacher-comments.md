---
title:  Pouka za učitelje
date:   13/09/2019
---

## Opšti pregled

Razmatrajući izuzetan rast hrišćanstva u prva tri veka, istoričar Rodni Stark zaključuje: „Sila hrišćanstva ne počiva na obećanju o nagradi koja čeka ljude na drugom svetu zbog patnji koje su doživeli u ovom životu, kao što se često govorilo. Ne, ključna promena koja se dogodila u trećem veku bila je brzo širenje svesti o veri koja pruža snažan lek za životne nevolje ovde i sada. Istinski revolucionarni aspekt hrišćanstva leži u moralnom imperativu kao što je: ’Ljubi bližnjega svojega kao samoga sebe’; ’Kako hoćete da čine vama ljudi, činite i vi njima onako.’; ’Mnogo je blaženije davati negoli uzimati.’; ’Kad učiniste jednome od ove Moje najmanje braće, Meni učiniste.’“<sup>41</sup>

Dok proučavamo lekciju za ovu sedmicu, „Živeti prema adventnoj nadi“, pred nas se stavlja izazov da svakoga dana živimo sa žarkom nadom da će Božje carstvo doći, dok primenjujemo vrednosti carstva u svom životu i životima onih kojima služimo. Mi saosećamo sa vapajem proroka za brzim Hristovim povratkom i Njegovim carstvom. Dok čekamo carstvo slave, podsećamo se prilika za službu koju upravo sada možemo da obavljamo, dok dozvoljavamo Hristu da živi u nama.

**Ciljevi**

- Zamolite učenike da razmotre sledeća pitanja i da razgovaraju o njima: Šta motiviše vas i vašu crkvu u ovom nepravednom svetu dok čekate Drugi Hristov dolazak?

- Kako koristite vreme dok se Hristov dolazak bliži iz dana u dan?

## Komentar

**Pismo**

Pročitajte zajedno u razredu tekst Titu 2,11-14. Ovaj tekst ističe dva carstva: carstvo blagodati i carstvo slave. Prvo zamolite razred da učini sledeće:

1. Objasnite šta podrazumevamo pod rečju „carstvo“.

Odgovor: Država ili teritorija koja ima cara na čelu; koja ima presto, građane, zakone, itd.

2. Šta je Božje ili nebesko carstvo?

Odgovor: To je oblast nad kojom se prostire Božja ili Hristova vlast, bilo na Nebu ili na Zemlji, kao što je prikazano rečima: „Da dođe Carstvo Tvoje; da bude volja Tvoja i na Zemlji kao i na Nebu.“ (Matej 6,10) To je, takođe, milostiva vladavina Hrista Cara u vašem srcu/životu.

3. Šta je carstvo blagodati?

Odgovor: Carstvo blagodati je faza Božje vladavine u kojoj nas Njegova naklonost ukazana nama (Njegova blagodat) osposobljava da postanemo Njegova deca i građani carstva. Naš pristup ovom carstvu se ostvaruje verom u Isusa kao Spasitelja, Gospoda i Cara. Carstvo blagodati postojalo je i „pre postanja sveta“ (1. Petrova 1,20). Ovo carstvo postoji i sada i vodi u carstvo slave.

4. Šta je carstvo slave?

Odgovor: „A kad dođe Sin Čovječij u slavi svojoj... onda će sjesti na prijestolu slave svoje.“ (Matej 25,31) Carstvo slave predstavlja Isusov drugi dolazak i konačni sud – „ne još“.

5. Pročitajte tekstove Matej 3,1-12. i Matej 11,2-6. Šta je Jovan Krstitelj očekivao u toku Isusovog prvog dolaska? Zašto je bio zbunjen Isusovim pristupom i misijom?

Odgovor: „Kao i Spasiteljevi učenici, Jovan Krstitelj nije shvatio prirodu Hristovog carstva. Očekivao je da će Isus zauzeti Davidov presto, i kako je vreme prolazilo, a Spasitelj nije zahtevao nikakvu carsku vlast, Jovan je postao zbunjen i uznemiren... Kao i prorok Ilija, u čijem duhu i sili je došao Izrailju, očekivao je da se Gospod otkrije kao Bog koji odgovara vatrom... I sada je iz svoje tamnice očekivao da Lav iz Judinog plemena zbaci ohole ugnjetače, oslobodi siromašne i njega koji je vapio. Isus se izgleda zadovoljavao okupljanjem učenika, lečenjem i poučavanjem naroda. Jeo je za stolovima carinika, dok je svakim danom rimski jaram sve teže pritiskao Izrailja, car Irod i njegova zla ljubavnica sprovodili svoju volju, a vika siromašnih i ojađenih uzdizala se do neba.“ (Elen Vajt, Čežnja vekova, str. 172; str. 215. original) Jovan je zbog toga bio zbunjen.

6. Kakvo carstvo je Isus došao da ostvari u toku svog prvog dolaska?

Odgovor: Carstvo blagodati, koje je obuhvatalo sveobuhvatno, holističko obnavljanje čovečanstva. Sud je vezan za Njegov drugi dolazak – početak Njegovog carstva slave. Pročitajte i razgovarajte o nekim primerima carstva blagodati: Marko 5,21-42; Luka 19,1-10; itd. Takođe, za dalje proučavanje videti: Elen Vajt, Velika borba, str. 310-312; str. 346-348. original.

7. Hristova crkva mora da neguje Nebo na Zemlji. Zašto Crkva to mora sada da čini dok čekamo Njegov dolazak?

Odgovor: Isus je u svojoj molitvi rekao: „Da dođe Carstvo Tvoje; da bude volja Tvoja i na Zemlji kao i na Nebu.“ (Matej 6,10) Pročitajte ponovo tekst Matej 25,31-46.

8. Kako društveni rad predstavlja „živo svedočanstvo o Gospodu koji će uskoro doći?

Odgovor: Kada se zauzimamo za pravdu, saučešće i izlečenje, prikazujemo vrednosti Božjeg skorog carstva.<sup>42<sup>

**Ilustracija**

Ilustracija dva carstva:

1. Patricija iz Južne Afrike prikazuje vrednosti carstva slave koje će doći, i carstva blagodati koje sada vlada, dok se s ljubavlju stara o skoro dvadesetoro dece obolele od HIV-a ili čiji su roditelji umrli od ove bolesti. Ona to čini u svom domu. Kada je upitaju zašto to čini, ona odgovara: „Želim da već sada delimično osete Drugi dolazak.“ (Kako ovaj primer carstva blagodati na lep način pokazuje kakvo će biti carstvo slave?)

2. Sledeća tvrdnja bila je postavljena kao reklama na kombiju firme koja nudi vodoinstalaterske usluge u Južnoj Africi: „Ne postoji mesto previše duboko, previše mračno, previše prljavo, koje ne možemo da sredimo.“<sup>43</sup> (Kako ovaj slogan vešto izražava prilike i rad carstva blagodati?)

**Ilustracija**

Pojedini ljudi smatraju da je svako zanimanje za ekologiju i staranje o društvenim potrebama gubljenje vremena, jer će svet svakako biti uništen na kraju.

Pojedini hrišćani danas smatraju ovaj svet brodom koji tone. Ne samo da ne vide kakva je korist da određuju kurs broda koji je u tako lošem stanju, već ne vide ni smisao u izbacivanju vode i zatvaranju rupa da bi brod mogao da plovi. Umesto toga, oni provode svoje vreme na splavovima za spasavanje, na sigurnoj udaljenosti, upozoravajući putnike na brodu da će brod uskoro potonuti. Ovi zloslutnici smatraju svaki pokušaj popravljanja broda (poboljšanje društvenih uslova u svetu) besmislenim, jer će Hristos uništiti sadašnji poredak u svetu prilikom svog Drugog dolaska.

Objasnite „posvećeni eskapizam“ prikazan u prethodnom tekstu. Da li je takvo filozofsko gledište  biblijski opravdano? Zašto jeste ili zašto nije?

**Pismo**

Maja Arnold napisala je članak u časopisu The Michigan Quarterly Review (50, br. 1, zima 2011) pod naslovom „Duguješ mi“. U njemu se opisuje potpuno besmislena i nepravedna patnja nevine dece koja umiru u Onkološkom centru Anderson u Teksasu. Arnoldova piše: „Ja sam, kao i svi drugi, pokušavala da nađem smisao onoga što je besmisleno.“<sup>44</sup>

Razgovarajte o značenju izjave Kliforda Goldštajna u vezi sa tragedijama u svetu – besmislu zla: „Ma koliko loše bile ove tragedije, bilo bi gore da imaju smisla.“ Postavite pitanje u razredu: Zašto je tako?

Pročitajte navod iz knjige Velika borba i razgovarajte o njemu: „Nijedno objašnjenje o poreklu greha ne može da posluži i kao razlog njegovog postojanja... Greh je uljez, njegovu prisutnost nije moguće opravdati nikakvim razlogom. On je tajanstven, neobjašnjiv; opravdati ga značilo bi braniti ga. Kada bi neki izgovor za njegovo postojanje mogao da bude pronađen, greh bi prestao da bude greh.“ (Elen Vajt, Velika borba, str. 440.441; str. 492.493. original)

Pročitajte i razmotrite sledeće tekstove: 1. Korinćanima 4,5; 2. Solunjanima 1,5-10; Otkrivenje 21,4; i druge tekstove kojih razred može da se seti, a koji ukazuju da će Bog, u određeno vreme, sigurno doneti pravdu i okončati greh.

Trenutno je ovaj grešni svet pun ugnjetavanja, patnje i tuge. Dok čekamo određeno vreme Isusovog drugog dolaska, nastavimo raskopavanje sotoninog delovanja, kao što je Isus činio (1. Jovanova 3,8). Njegovo telo, Crkva, poslata je u svet da „javljam dobre glase krotkima, posla Me da zavijem ranjene u srcu, da oglasim zarobljenima slobodu i sužnjima da će im se otvoriti tamnica... Ponoviće gradove puste... A vi ćete se zvati sveštenici Gospodnji, sluge Boga našega.“ (Isaija 61,1-4.6)

## Primena u životu

Biti avdentistički hrišćanin koji svakodnevno živi u svetlosti adventne nade znači izbegavati dve krajnosti: 1) preveliko uzbuđenje zbog očekivanja Hristovog drugog dolaska usled kog se otpisuje sadašnji svet kao propali i protivi se ulaganju bilo kakvih napora u činjenju dobra društvu u kome živimo; i 2) ravnodušnost prema Hristovom dolasku pri čemu sadašnji svet postaje glavni predmet pažnje našeg života i rada. Za ravnodušne sadašnji svet nije čekaonica u kojoj čekaju svet koji će nastupiti, već dnevna soba u kojoj su se udobno smestili i opustili.

Zamolite učenike u razredu da razmotre sledeće:

1. U kojoj „sobi“ se vi nalazite? Kako vaša crkva, dok aktivno čekate „carstvo slave“ u „čekaonici“, napreduje u stvaranju „carstva blagodati“ (unutar ili izvan crkve), koje ukazuje na „carstvo slave“?

2. U „carstvu slave“ nalaziće se „drvo života“ čije će se lišće koristiti za „iscjeljivanje narodima“ (Otkrivenje 22,2; takođe, Jezekilj 47,12). Zašto će narodi morati da budu isceljivani ako je greh uništen? Kao što isceljujuća reka vrši uticaj u tekstu Jezekilj 47,9, tako voda života donosi isceljenje kuda god ide – čak i na Nebu! Podstaknite članove razreda da podele iskustva o tome na koji način vaša crkva ili druge crkve u svojoj sredini i izvan nje predstavljaju „mesto zdravlja“.

________
<sup>41</sup> Rodney Stark, Cities of God: The Real Story of How Christianity Became an Urban Movement and Conquered Rome (New York, NY: HarperCollins, 2006), str. 30.

<sup>42</sup> General Conference Sabbath School & Personal Ministries Department, Keys to Adventist Community Services (2008), str. 6.

<sup>43</sup> http://www.centerchristianchurch.org/single-post/2017/09/27/No-Life-is-Too-Messy-for-Jesus-to-Handle.

<sup>44</sup> Quoted by Clifford Goldstein in “It Makes No Sense” (Adventist Review, April 18, 2013), str. 16.

<sup>45</sup> Ibid.
