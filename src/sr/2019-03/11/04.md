---
title:  Vaskrsenje nade
date:   10/09/2019
---

Hrišćanska nada u Drugi Isusov dolazak ne odnosi se samo na radovanje svetloj budućnosti. Za rane hrišćane, telesno Isusovo vaskrsenje pružilo je čvrstu sigurnost obećanju o Njegovom povratku. Ako može da se vrati iz mrtvih – čemu su i sami bili svedoci – On će se sigurno vratiti da ispuni svoj plan, da ukloni greh i njegov uticaj, i obnovi svet (videti: 1. Korinćanima 15,22.23).

Za apostola Pavla, veskrsenje je bilo ključni element adventne nade. Bio je spreman da verodostojnost svega što je propovedao temelji na tom najuzvišenijem čudu u izveštaju o Isusu: »Ako Hristos ne usta, uzalud vjera vaša.« (1. Korinćanima 15,17) Razmislite o njegovim rečima i o tome koliko je Hristovo vaskrsenje važno za sve čemu se nadamo.  

`Pročitajte tekst 1. Korinćanima 15,12-19. Kako biste zainteresovanom neverniku objasnili zašto je istina o vaskrsenju osnovna za hrišćansku nadu?`

Prisustvo vaskrslog Isusa preobrazilo je prve učenike. Kao što smo videli, Isus ih je prethodno poslao da objave i uspostave Božje carstvo (videti: Matej 10,5-8), ali Njegova smrt je pokolebala njihovu hrabrost i razbila njihove nade. Nalog koji su kasnije dobili (videti: Matej 28,18-20) od vaskrslog Isusa,uz izlivanje Svetog Duha (videti: Dela 2,1-4), postavio ih je na stazu sa koje je trebalo da menjaju svet i ostvare carstvo koje je Isus osnovao.

Oslobođeni sile smrti i straha od nje, prvi vernici hrabro su živeli i objavljivali vest u Isusovo ime (videti: 1. Korinćanima 15,30.31). Zlo koje donosi smrt isto je zlo koje donosi patnju, nepravdu, siromaštvo i tlačenje u svim oblicima. Ipak, zahvaljujući Isusu i Njegovoj pobedi nad smrću, sve će se to jednoga dana završiti. »A posljednji će se neprijatelj ukinuti smrt.« (1. Korinćanima 15,26)

`Bez obzira kome sada pomažemo, oni će svakako naposletku umreti. Čemu nas ova surova istina uči o tome koliko je važno da drugima govorimo o nadi koju mogu pronaći u Isusovoj smrti i vaskrsenju? `
