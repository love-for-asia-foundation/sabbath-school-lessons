---
title:  Nema više suza ni bola
date:   12/09/2019
---

`Pročitajte sledeće tekstove: Otkrivenje 21,1-5; Otkrivenje 22,1-5. Provedite određeno vreme zamišljajući život opisan u ovim tekstovima. Zašto je teško zamisliti život bez greha, smrti, bola i suza?`

Biblijski opisi našeg života posle greha neosporno su uzvišeni i slavni, i bez sumnje jedva predstavljaju ono što nas čeka. Čak i u ovim stihovima, opisi skoro da više govore o tome čega tamo neće biti nego čega hoće. Pošto je ovaj svet sve što poznajemo, teško je zamisliti život bez bola, patnje, smrti, straha, nepravde i siromaštva.

Ne samo da prethodno navedenog tamo više nema, već je u ovom opi­su dodat lični dodir: »Bog će otrti svaku suzu od očiju njihovijeh.« (Otkrivenje 21,4) Kad govorimo o spasenima, Božje saosećanje prema onima koji su patili kroz ljudsku istoriju dostiže najvišu tačku u ovoj jednoj rečenici. On ne samo da okončava njihovu patnju, već lično briše njihove suze.

Iako šibani i ranjeni od strane života u grehu, sveta nepravde i tragedije, u Otkrivenju možemo zapaziti nagoveštaje procesa izlečenja svih nas koji smo na različite načine žrtve greha. Opisujući drvo života, Jovan objašnjava da »lišće od Drveta bijaše za iscjeljivanje narodima« (Otkrivenje 22,2). Uz to, Bog pokazuje razumevanje i saosećanje prema tome šta znači biti čovek, šta znači osetiti, iskusiti, svedočiti, čak i učestvovati u zlu ovoga sveta. Njegov plan ponovnog stvaranja sveta obuhvata obnovljenje i isceljenje svakoga od nas.

Do tog trenutka, težimo da budemo sve što možemo u Hristu, čineći svoj deo, nesiguran i mali, kakav naš deo može biti, da služimo ljudima oko sebe kojima je potrebno ono što imamo da im ponudimo. Šta god da je u pitanju – ljubazne reči, topao obrok, medicinska pomoć, stomatološke usluge, odevanje, savetovanje – šta god možemo učiniti treba da činimo ljubazno, sa ljubavlju prožetom samoodricanjem i samopožrtvovnošću kakvu je Isus pokazao kada je bio ovde na Zemlji. Naravno, svet postaje sve gori, uprkos našim najvećim naporima. Isus je to znao, pa ipak ta istina nije Ga sprečila da služi drugima i ne bi trebalo ni nas da zaustavi.
