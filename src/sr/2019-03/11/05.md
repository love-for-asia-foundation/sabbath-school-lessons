---
title:  Nada u sud
date:   11/09/2019
---

`Pročitajte tekst Propovednik 8,14. Na koje načine zapažate jasnu i snažnu stvarnost onoga što je u ovom stihu zapisano?`

Iako je samo po sebi teško podnositi patnju, tlačenje i nesreću, povredu ili uvredu još je teže podnositi ako se čini da je besmislena ili neopažena. Moguća besmislenost tuge teža je od prvobitnog tereta. Svet bez konačne pravde odlikuje krajnja surova apsurdnost. Nije čudo što su ateistički pisci u dvadesetom veku jadikovali zbog onog što su verovali da je »apsurdnost« ljudskog stanja. Bez nade u pravdu, bez nade u sud, bez nade da će se se prilike popraviti, naš svet bi zaista bio besmislen.

Međutim, vapaj iz teksta Propovednik 8,14. nije kraj izveštaja. Na kraju svojih prigovora, Solomun čini iznenadni preokret. Usred svog jadikovanja o besmislu, on u osnovi kaže: Sačekaj malo, Bog će suditi, tako da nije sve besmisleno; u stvari, sve i svako je važan.  

`Pročitajte: Propovednik 12,13.14. Šta ovaj tekst govori o tome koliko je važno sve što činimo?`

Nada u sud svodi se na nečije verovanje o suštinskoj Božjoj prirodi, životu i svetu u kome živimo. Kao što smo videli, Biblija uporno tvrdi da živimo u svetu koji je Bog stvorio i koji voli, ali svetu koji je pogrešio i u kome Bog zahvaljujući Isusovom životu i smrti ostvaruje svoj plan o ponovnom stvaranju. Božji sud je ključna pojedinost u Njegovom ispravljanju sveta. Za one koji su doživeli toliko mnogo nepravdi u svetu – koji su odbačeni, prema kojima se surovo postupalo, potlačenima i izrabljivanima – obećanje o sudu sigurno je radosna vest.

`Šta za vas znači da će jednog dana, na način koji ne možemo zamisliti, pravda za kojom smo toliko čeznuli konačno biti ostvarena? Kako možemo crpsti nadu iz ovog obećanja? `
