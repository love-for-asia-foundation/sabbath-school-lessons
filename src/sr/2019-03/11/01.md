---
title:  Živeti prema adventnoj nadi
date:   07/09/2019
---

### Tekstovi za proučavanje u toku sedmice
Luka 18,1-8; Matej 24; Matej 25; 1. Korinćanima 15,12-19; Propovednik 8,14; Propovednik 12,13.14; Otkrivenje 21,1-5; Otkrivenje 22,1-5.

><p>Tekst za pamćenje</p>
> »Zato, braćo moja ljubazna, budite tvrdi, ne dajte se pomaknuti, i napredujte jednako u djelu Gospodnjemu znajući da trud vaš nije uzalud pred Gospodom.« (1. Korinćanima 15,58)

Isus je objavio da je Božje carstvo sadašnja stvarnost čiji deo možemo već danas biti. On je poslao učenike da objave ovu vest i uspostave Njegovo carstvo propovedanjem Jevanđelja i služenjem drugima; odnosno, besplatnim davanjem, jer su besplatno i primili (videti: Matej 10,5-8).

Međutim, Isus je jasno istakao da je Njegovo carstvo drugačije – da »nije od ovoga svijeta« (Jovan 18,36) – i da će tek doći u punini. Njegovim utelovljenjem, službom, smrću i vaskrsenjem, Božje carstvo je uspostavljeno, ali se Isus, takođe, radovao trenutku kada će Njegovo carstvo u potpunosti zameniti carstva ovoga sveta, a Božja vladavina postati potpuna.

Nesumnjivo, adventistički hrišćani – oni koji čekaju Isusov dolazak i Njegovo carstvo – jesu ljudi nade. Međutim, ta nada se ne odnosi samo na budući novi svet. Iako nada gleda u budućnost, ona preobražava i sadašnjost. Tom nadom živimo u sadašnjosti onako kako očekujemo da ćemo živeti u budućnosti, i počinjemo da unosimo promene koje odgovaraju našim očekivanjima u vezi sa tim kakav će svet biti jednog dana.
