---
title:  Dan isceljenja
date:   17/07/2019
---

Iako je prvobitna vizija o Suboti i svetkovanju Subote bila široka i sveobuhvatna, ona se za mnoge verske vođe pretvorila u nešto sa­svim drugo do trenutka kada je Isus došao na Zemlju. Umesto da bude dan slobode i jednakosti, postala je dan ljudskih tradicionalnih pravila i ograničenja. Isus je upravo toga dana ustao protiv takvih stavova, naročito kada su bili nametani drugima.

Zanimljivo je što je On to u najvećoj meri činio vršeći brojna izlečenja Subotom. Čini se da je Isus namerno činio ova čuda Subotom, a ne nekim drugim danima, da bi pokazao šta bi ona trebalo da predstavlja. Isus je često u ovim izveštajima govorio o tome zašto je prikladno lečiti Subotom, a fariseji su koristili Njegove izjave kao izgovor da nastave svoje zavereničke planove da Ga ubiju.

`Pročitajte izveštaje o Isusovim izlečenjima u Subotu: Matej 12,9-13; Marko 1,21-26; Marko 3,1-6; Jovan 9,1-16. Koje najznačajnije pojedinosti ste zapazili u ovim izveštajima?`

Isus je potvrdio da je Subota važna. Treba da postavimo granice oko subotnog vremena da bismo ga sačuvali posebnim i da bismo do­zvolili ovom sedmičnom vremenu da nam omogući da izgrađujemo svoj odnos sa Bogom, svojom porodicom, Crkvom i zajednicom. Međutim, svetkovanje Subote ne treba da bude sebično i vezano samo za nas. Kao što je Isus rekao: »Valja u Subotu dobro činiti.« (Matej 12,12)

Mnogi vernici obavljaju dobar posao starajući se o drugima. Međutim, mnogi od nas smatraju da treba više da pomažemo. Znamo da Bog brine o nevoljnima, potlačenima i zaboravljenima, i da i mi treba da brinemo o njima. Pošto nam je naloženo da se ne bavimo svojim uobičajenim poslovima i pošto smo oslobođeni pritiska koji osećamo u toku sedmice, Subotom nam je dato vreme da se usredsredimo na staranje o drugima, što je jedan od načina pravog i aktivnog svetkovanja Subote: »Prema četvrtoj zapovesti Subota je posvećena odmoru i bogosluženju. Svi svetovni poslovi bili su prekidani, ali su dela milosti i velikodušnosti bila u skladu s Gospodnjom namerom... Olakšati patnje ranjenima, utešiti ožalošćene, predstavlja delo ljubavi koje čini čast Gospodnjem svetom danu.« (Elen Vajt, Welfare Ministry, str. 77)

`Šta činite Subotom za dobro drugih?`
