---
title:  Dovoljno mane
date:   14/07/2019
---

Posle mnogih naraštaja u ropstvu i društvenoj degradaciji do koje su takvi uslovi doveli Njegov potlačen narod, Bog je nastojao da podigne novooslobođeni Izrailj, upućujući ih na bolji način života, dajući im zakone kako bi na najbolji mogući način uredili svoje novo društvo. Jedan od prvih koraka u ovom procesu sastojao se od praktične i očigledne pouke.

Posle punih 40 godina lutanja pustinjom, ovakav ritam života, vidljivi dokaz Božjeg staranja i pokazane nesebičnosti, trebalo je da postane deo kulture izrailjskog društva. Javio se u obliku mane, hrane koja se svakog jutra nalazila na tlu oko izrailjskog logora.

`Pročitajte tekst 2. Mojsijeva 16,16-18. Šta mislite šta predstavlja posebna mera naglašena u ovim stihovima određena za jednu osobu?`

U 2. Korinćanima 8,10-15. Pavle navodi ovaj izveštaj kao primer kako hrišćani treba da daju: »Da u sadašnje vrijeme vaš suvišak bude za njihov nedostatak, da i njihov suvišak bude za vaš nedostatak; da bude jednakost.« (14. stih)

Pouka upućena Izrailjcima, i nama, bila je da je Bog obezbedio dovoljno za svoj narod i dela stvaranja. Ako uzmemo samo ono što nam je potrebno i spremni smo da delimo svoj suvišak sa drugima, svi će biti zbrinuti i obezbeđeni. Prikupljanje samo onoliko koliko je dovoljno za određeni dan iziskivalo je od naroda veru da će sledećeg dana biti još hrane. Potlačeni narod, kao što su bili izrailjski robovi, sklon je da se usredsredi na sopstveni opstanak, ali Bog je želeo da im otkrije život poverenja, velikodušnosti i deljenja.

Međutim, postojala je još jedna, još izuzetnija, veličina ove prakse. Svakog petka dvostruka mera mane izlivala se na zemlju, i tog dana – i samo tog dana – narod je trebalo da skuplja dodatnu manu u okviru pripremanja za Subotu. Posebno snabdevanje za Subotu pomoglo im je da na još jedan način nauče da se oslanjaju na Gospoda za sve svoje potrebe. Ova dodatna količina mane, čin Božje blagodati, omogućila im je da se još potpunije raduju odmoru koji im je Bog obećao sedmog dana u Subotu.

`Šta možemo činiti petkom što će nam pomoći da više uživamo u onome što nam Bog nudi Subotom?`
