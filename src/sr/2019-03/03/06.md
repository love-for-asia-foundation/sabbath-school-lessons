---
title:  Subotni odmor za zemlju
date:   18/07/2019
---

Kao što smo videli, Subota je bila ukorenjena u životni ciklus izrailjskog naroda. Međutim, načelo o Suboti nije se ticalo samo jednog sedmičnog dana. Obuhvatalo je, takođe, poseban odmor svake sedme godine, dostižući vrhunac u godini jubileja nakon sedam puta po sedam godina, što znači svake 50. godine.

`Pročitajte tekst: 3. Mojsijeva 25,1-7. Šta je izuzetno u vezi sa ovim uputstvom? Na koje moguće načine možete uvrstiti ovo načelo u svoj život i rad?`

Subotna godina pružala je mogućnost da njive jedne godine ostanu neobrađene. To je izvanredan čin upravljanja zemljom, a mudrost ove poljoprivredne prakse široko je priznata.

Sedma godina je, takođe, bila značajna za robove (vidi: 2. Mojsijeva 21,1-11). Ukoliko bi se bilo koji Izrailjac toliko zadužio da je bio primoran da proda sebe u ropstvo, bivao je oslobođen sedme godine. Slično tome, na kraju sedme godine bili su otpisivani i neotplaćeni dugovi (vidi: 5. Mojsijeva 15,1-11).

Poput mane koju je Bog obezbeđivao Izrailjcima u pustinji, izostavljanje setve jedne godine bilo je delo poverenja da će im Bog dati dovoljno u godini koja prethodi i od onoga što će zemlja sama roditi u subotnoj godini. Slično tome, oslobađanje robova ili opraštanje dugova bio je čin milosti, ali i poverenja u Božju silu da će zadovoljiti njihove potrebe. U određenom smislu, narod je trebalo da nauči da nisu morali da tlače druge da bi obezbedili dovoljno za svoj život.

Načela i obrazac Subote trebalo je da budu tesno povezani sa strukturom izrailjskog društva kao celine. Slično tome, savremeno svetkovanje Subote treba da bude duhovna disciplina koja utiče na sve ostale naše dane. U praktičnom smislu, Subota je jedan od načina da u svom životu primenimo Isusova uputstva da prvo tražimo Božje carstvo: »Zna i Otac vaš nebeski da vama treba sve ovo... i ovo će vam se sve dodati.« (Matej 6,32.33)

`Kako svetkovanje Subote treba da utiče na ostalih šest dana u sedmici? Uostalom, ako ste pohlepni, sebični i nemarni od nedelje do petka, da li je zaista važno ako niste takvi Subotom? (Da li zaista niste takvi Subotom ukoliko se ponašate na taj način čitave sedmice?)`
