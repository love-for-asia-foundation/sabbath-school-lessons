---
title:  Dan jednakosti
date:   16/07/2019
---

Jedna od pojedinosti koju zapažamo letimičnim čitanjem Deset zapovesti u 2. Mojsijevoj 20. poglavlju i 5. Mojsijevoj 5. poglavlju jeste da je četvrta zapovest najdetaljnija. Dok su neke zapovesti zabeležene u samo nekoliko reči, odnosno u tri reči u pojedinim prevodima (u jevrejskom neke su izražene samo dvema rečima), četvrta zapovest daje prostora pitanjima zašto, kako i ko treba da se seća Subotnog dana.

`Pročitajte tekst 2. Mojsijeva 20,8-11. Šta govori o slugama i strancima, čak i o životinjama, i na šta ukazuje?`

Ono što je primetno među ovim pojedinostima o Suboti jeste usredsređenost na druge. Sigve K. Tonstad tvrdi da je ovakva vrsta zapovesti jedinstvena među svim kulturama sveta. Zapovest o Suboti, objašnjava on, »postavlja prioritete od dna ka vrhu, a ne od vrha ka dnu, ukazujući prvo uvažavanje najslabijima i najranjivijim članovima društva. Oni kojima je odmor najviše potreban – robovi, stranci koji tu borave i teretne životinje – izdvojeni su i posebno spomenuti. U odmoru sedmog dana nepovlašćeni, čak i neme životinje, pronalaze saveznika.« (The Lost Meaning of the Seventh Day [Michigan: Andrews University Press, 2009], str. 126, 127)

Zapovest posebno naglašava da je Subota dan kome svi treba da se raduju. U svetlosti Subote, svi smo jednaki. Ako ste poslodavac u toku sedmice nemate pravo da primorate svoje radnike da rade Subotom. Razlog tome je što je Bog i njima dao dan odmora. Ako ste radnik – ili čak i rob – celog svog života, Subota vas podseća da je Bog i vas stvorio i otkupio. Bog vas poziva da to proslavite na način koji se razlikuje od vaših uobičajenih dužnosti. Čak i oni koji ne pripadaju narodu koji svetkuje Subotu, »stranac koji je među vratima tvojim« (2. Mojsijeva 20,10) – treba da imaju koristi od Subote.

Ovakva misao predstavljala je izuzetnu promenu gledišta izrailjskog naroda. Bila je nova u odnosu na njihovo iskustvo ropstva i odbačenosti. Sada kada je trebalo da se utvrde u novoj zemlji, Bog nije želeo da usvoje navike svojih nekadašnjih tlačitelja. Pored toga što je dao detaljne zakone za uređenje njihovog društva, na snažan način im je dao (svima nama, zapravo) sedmični podsetnik o tome koliko smo svi jednaki pred Bogom.

`Kako možete širiti istinu o Suboti u svojoj zajednici, odnosno kako drugi u vašoj zajednici mogu doživeti prednosti vašeg svetkovanja Subote? `
