---
title:  Pouka za učitelje
date:   19/07/2019
---

## Opšti pregled

Sedmi dan sedmice stvaranja – Adamov i Evin prvi ceo dan života – bio je dan odmora. „I svrši Bog do sedmoga dana djela svoja, koja učini; i počinu u sedmi dan od svijeh djela svojih, koja učini.“ (1. Mojsijeva 2,2) Subota je spomenik koji proslavlja Boga kao našeg uzvišenog Stvoritelja. Ponavljanje četvrte zapovesti u tekstu 5. Mojsijeva 5,15. povezuje svetkovanje Subote sa Božjim delom otkupljenja. Prema tome, Bog je naznačio Subotu kao sećanje na Njegovo delo stvaranja i otkupljenja. Ona nije osmišljena da postane nagrada za naš rad i trud u toku sedmice.

**Ciljevi**

- Podsetite učenike da je Bog 40 godina činio čudo dajući manu pre nego što je Mojsije ponovio Božji zakon na granici Obećane zemlje (videti: 5. Mojsijeva 4,1; 5. Mojsijeva 5,6-21). Ovo čudo obuhvatalo je svakodnevno snabdevanje manom (od nedelje do petka), kao i snabdevanje za Subotu petkom.

- Zapazite da četvrta zapovest poziva Božji narod da omogući univerzalnu, jednaku prednost subotnog odmora svim ljudima, uključujući i robovima i strancima. Božji nalog o subotnom odmoru odnosi se i na domaće životinje. Naše verovanje da svi ljudi i domaće životinje imaju istu prednost kad je subotni odmor u pitanju mora upravljati našim mislima, stavovima prema drugima i ličnim aktivnostima u preostalih 6 dana u sedmici.

- Podsetite učenike da je čak i zemlja pod upravom izrailjskog naroda odmarala svake sedme godine.

- Usmerite pažnju učenika na Isusov stav prema izlečenju Subotom. Podsetite ih da Isusov stav prema izlečenju mora upravljati njihovim stavovima i delima u preostalih šest dana.

**Ilustracija**

„Pojedi večeru! U drugim delovima sveta deca gladuju!“ Ovakvu stereotipnu rečenicu izgovorili su roditelji u mnogim domovima u želji da spreče bacanje hrane. Ima istine u ovom poznatom prekoru. U Sjedinjenim Američkim Državama, na primer, svake godine baci se više od 35 miliona tona hrane, što čini 40 procenata kupljene hrane u toku godine.  

Izveštaj o mani služi kao primer načela o uzimanju samo neophodnih zaliha hrane koje nam Bog daje da bismo zadovoljili svoje potrebe, pri čemu izbegavamo rasipanje. Ovo načelo treba da upravlja načinom na koji  ispunjavamo sve svoje druge potrebe. Izrailjci su u u početku imali poteškoće da se oslone na ovo načelo. Umesto da veruju da će Bog ponoviti čudo sledećeg dana, pojedinci su prikupljali dodatnu manu koja im nije bila potrebna, menjajući Božje čudo za crve. Ova pouka o mani pojašnjava biblijski nalog koji se iznova ponavlja u drugim okvirima u Pismu. Na primer, zamolite razred da pročita sledeće tekstove: 3. Mojsijeva 19,9.10; Marko 6,34-44.

**Za razgovor:**

Šta Gospod u 3. Mojsijevoj i Jevanđelju po Marku traži od nas da ostavimo za siromašne? Da li je u pitanju hrana? Novac? Vreme?

- Kako Bog gleda na gomilanje? (Videti: Luka 12,16-21)

- Kakva su još načela u vezi sa Subotom prikazana u davanju mane za Subotu?

- Kakve nam pouke o 1) poverenju u Boga i 2) važnosti pripreme za Subotu pruža činjenica da Subotom nije padala mana i da nije bilo crva u dodatnoj mani koja se prikupljala pre Subote?

- Kako Božja zapovest upućena Njegovom narodu, da se odmori od uobičajenog rada Subotom, ističe načelo jednakosti?

- Kojim nas još biblijskim načelima uči odsustvo mane i crva?

**Pismo**

Stvaranje i otkupljenje se ne mogu razdvojiti. Biblija povezuje Hristovo stvaralačko delovanje sa delom otkupljenja. Tekst Jevrejima 1,1-3. opisuje Hrista kao Onog koji „svet stvori“ (Jevrejima 1,2). Ubrzo nakon ove tvrdnje, Pavle spominje Hrista kao Onog koji učini „očišćenje greha“ (Jevrejima 1,3). Tekst Kološanima 1,16.20. predstavlja sličan obrazac, prikazujući Hrista kao Stvoritelja i Otkupitelja. Na kraju, Pavle je nazvao hrišćanina „novom tvarju“ (2. Korinćanima 5,17). Prema tome, otkupljenje je stvaralački čin.

Tekst 5. Mojsijeva 5,15. navodi oslobađanje iz ropstva kao razlog svetkovanja Subote. Za robove, to je neverovatna vest! Više ne moraju da rade za bivše gospodare, a sloboda je zauvek deo njihovog života. Robovi nijedan dan nisu pošteđeni posla, ali slobodni ljudi jesu. Svetkovati Subotu znači imati slobodu. Prema tome, ukoliko je neko oslobođen od posla Subotom znači da je oslobođen ropstva.

**Za razgovor:**

Kako koristite svoju slobodu Subotom? Kakvim smernicama se rukovodite? Kakva je razlika između načela i pravila? Podelite u razredu pojedina načela svetkovanja Subote i neka pravila koja proističu iz tih načela. Iznesite i ocenite neka pravila koja nisu zasnovana na načelima. Koliko su uverljiva ili dobra ova pravila?  

**Ilustracija**

Da, Subota je dan isceljenja. Sedam Isusovih čuda izlečenja dogodila su se u Subotu. Pisci Jevanđelja beleže ova čuda kao svedočanstvo Božje namere da Subota bude vreme za isceljenje. (Videti: Matej 12,9-15; Marko 1,21-28; Luka 4,38.39; Luka 13,10-17; Luka 14,1-6; Jovan 5,1-18; Jovan 9,1-41) Ovim čudima isceljenja Isus ponovo poučava svoj narod o svetkovanju Subote. Njegov sveti dan bio je narušen teškim nametnutim pravilima, dan obeležen stavom onih koji su doneli ta pravila.

Isus je, takođe, lečio ljude i danima koji nisu zabeleženi kao Subota. Subota daje obeležje delima koja je činio – i koja nas poziva da mi činimo – u ostatku sedmice. Abraham Džošua Hešel kaže: „Subota je ona koja nadahnjuje; ostali dani su nadahnuti.“<sup>13</sup> Isceljujući mir Subote teče u novu sedmicu, prožimajući naše stavove i način života.

Slede ilustracije koje prikazuju kako izgleda određeno svetkovanje Subote.

1. Jevrejska ceremonija Havdalah obeležava završetak Subote. Pored paljenja sveće Havdalah sa uvijenim višestrukim fitiljima koji simbolizuju porodičnu zajednicu Subotom, vernici stavljaju čašu na tanjirić i sipaju vino ili sok od grožđa u nju dok ne počne da preliva. Ovaj postupak označava verovanje da Subota izobiluje radošću i blagoslovima za porodicu. Takođe, simbolizuje veliki uticaj Subote na novu sedmicu.

2. Tada članovi porodice dodaju ukrug posebnu subotnu kutiju ispunjenu mešavinom začina koja se naziva besamim (može se napraviti tako što se mala dekorativna kutija napuni cimetom i karanfilićem). Besamim predstavlja miris života koji porodica doživi u toku Subote. Dok članovi porodice dodaju kutiju jedno drugom, mogu da kažu: „Neka vas subotni miris prati u narednoj sedmici“<sup>14</sup> ili nešto slično.

3. Subota je poput koncentrata soka od narandže koji se razblažuje vodom. Kada smo Subotom usredsređeni na Isusa, primamo snažnu dozu Njegovog uticaja. Kako se ređaju dani u sedmici (koje predstavlja voda), mi mešamo „koncentart Subote“ u svoj rad, aktivnosti, odnose sa ljudima. Na ovaj način dani u sedmici poprimaju ukus Subote.<sup>15</sup>

**Za razgovor:**

Kako miris, ili ukus, subotnog isceljenja utiče na to kako se svakodnevno odnosimo prema ljudima oko sebe? Pročitajte tekst 2. Korinćanima 2,15. za dalje razmišljanje.

**Pismo**

*Tri Subote*

1. Sedmična Subota: u tekstu 3. Mojsijeva 23,3. ponavljaju se reči iz teksta 2. Mojsijeva 20,8-11. Dvadeset i peto poglavlje 3. Mojsijeve pokazuje nam da se pitanje odmora širi sa sedmičnih Subota na godine odmora: subotnu i oprosnu godinu.

2. Subotna godina sledi obrazac sedmičnog ciklusa od šest dana nakon kojih nastupa Subota, dan odmora, proširujući ga na ciklus od sedam godina. I zemlja je, a ne samo njeni stanovnici, bila obuhvaćena subotnim odmorom. U subotnoj godini, obrazac sedmične Subote ogleda se i u tome što sedmična Subota „daje prednost od dna ka vrhu, a ne sa vrha ka dnu, uvažavajući prvo najslabije i najranjivije članove društva. Oni kojima je odmor najpotrebniji – robovi, stranci i teretne životinje – posebno su spomenuti.“<sup>15</sup>

3. Oprosna godina: oprosna ili jubilarna godina sjedinjuje se sa subotnom godinom i omogućava brigu o zemlji i staranje o onima koji su ugroženi. (O ovoj Suboti govorili smo u drugoj lekciji)

**Za razgovor:**

Koliko danas kao adventistički hrišćani uspešno primenjujemo načela „tri Subote“ u svom životu? Da li ovo pitanje nagoveštava da moramo doslovno da poštujemo sve tri Subote? Zašto da ili zašto ne?

## Primena u životu

Bog nam zapoveda da se Subotom odmorimo od sedmičnog rada i da u toku tih svetih časova prestanemo da težimo ličnim interesima, finansijskim ili neke druge vrste. Ipak, nadahnuto pero kaže da smo mi čak i Subotom predmet Božje stalne održavajuće sile koja deluje u našu korist:

„Bog ne može ni za trenutak da zadrži svoju ruku inače bi čovek klonuo i umro. Toga dana i čovek treba da obavi posao. Životnim potrebama mora se udovoljiti, bolesni se moraju negovati, oskudica siromašnih mora se ublažiti. Neće biti bez krivice onaj ko u Subotu zanemari da pomogne u nevolji. Božji sveti odmor načinjen je za čoveka i dela milosrđa su u savršenom skladu sa njenim ciljem. Bog ne želi da Njegova stvorenja ijedan čas podnose bol koji se može otkloniti u Subotu ili u bilo koji drugi dan.“ (Elen Vajt, Čežnja vekova, str. 207. original)

Na koji način su „dela milosrđa“ koja činimo Subotom u skladu sa Isusovim učenjem da je Subota načinjena za ljudski rod (Marko 2,27)? Pozovite članove razreda da podele svedočanstvo o tome kada su Isusova učenja sproveli u delo. Možda su vaši učenici u svom iskustvu susreli ljude koji su u potrebi ili nevolji – ljude koji su se našli u takozvanom scenariju „vo u bunaru“ (Luka 14,2-5). Kako članovi vašeg razreda održavaju svetost Subote dok na ovaj najsvetiji dan teže da ublaže patnje drugih?

_______
<sup>13</sup> Abraham Joshua Heschel, The Sabbath: Its Meaning for Modern Man (New York: Harper & Row, 1952), str. 22.

<sup>14</sup> May-Ellen Colón, From Sundown to Sundown: How to Keep the Sabbath…and Enjoy It! (Nampa, Idaho: Pacific Press Publishing Association, 2008), str. 150.151.

<sup>15</sup> Ibid., str. 108.

<sup>16</sup> Sigve K. Tonstad, The Lost Meaning of the Seventh Day (Berrien Springs, MI: Andrews University Press, 2009), str. 126.
