---
title:  Dva razloga za svetkovanje Subote
date:   15/07/2019
---

`Pročitajte sledeće tekstove: 2. Mojsijeva 20,8-11. i 5. Mojsijeva 5,12-15. Kako ove dve verzije četvrte zapovesti dopunjavaju jedna drugu?`

Sećanje je važan deo odnosa koji Bog teži da ponovo uspostavi sa svojim narodom, odnosa koji se temelji na činjenici da je Bog naš Stvoritelj i Otkupitelj. Obe uloge se javljaju u ove dve verzije četvrte zapovesti i prema tome su tesno povezane sa Subotom i njenim svetkovanjem.

Izašavši iz zemlje u kojoj je preovladavalo toliko mnogo lažnih bogova, Izrailjci su trebalo da se podsete prave Božje uloge kao Stvoritelja. Subota je u tome bila ključna. Učinjena je još značajnijom u okviru sedmičnog ciklusa izlivanja dodatne mane petkom, što je bio snažan primer Njegove stvaralačke sile. U četvrtoj zapovesti u 20. poglavlju 2. Mojsijeve, Bog je najjasnije otkriven kao naš Stvoritelj.

Za razliku od toga, njihovo izbavljenje, otkupljenje i spasenje središte su četvrte zapovesti kao u 5. poglavlju 5. Mojsijeve. To je bio izveštaj koji su Izrailjci trebalo redovno da prepričavaju; naročito su svake Subote mogli da ga se podsete. U početku izveštaj se odnosio na stvarno, fizičko izbavljenje iz egipatskog ropstva, ali kako se njihovo shvatanje Boga i Njegovog spasenja razvijalo, Subota je, takođe, postala sedmični simbol proslavljanja njihovog duhovnog spasenja.

Oba razloga za svetkovanje Subote odnosila su se na obnavljanje odnosa između Boga i Njegovog naroda: »I Subote svoje dadoh im da su znak između Mene i njih da bi znali da sam Ja Gospod koji ih po­svećujem.« (Jezekilj 20,12) Kao što smo videli, to se nije odnosilo samo na ovu grupu ljudi. Na temelju ovog odnosa, trebalo je da osnuju novi oblik društva, ono koje je bilo ljubazno prema odbačenima i koje je predstavljalo blagoslov široj zajednici.

»Zato ti je Gospod Bog tvoj zapovjedio da svetkuješ dan od odmora.« (5. Mojsijeva 5,15) Ako svetkujemo Subotu tako da se sećamo i proslavljamo i svoje stvaranje i svoje otkupljenje, možemo nastaviti da razvijamo odnose, ne samo sa Gospodom, već i sa ljudima oko sebe. Bog je milostiv prema nama; prema tome, mi treba da budemo milostivi prema drugima.

`Na koje načine svetkovanje Subote treba da nas učini boljim, ljubaznijim, brižnijim i saosećajnijim prema ljudima?`
