---
title:  Mihej
date:   30/07/2019
---

»Pokazao ti je, čovječe, šta je dobro; i šta Gospod ište od tebe osim da činiš što je pravo i da ljubiš milost i da hodiš smjerno s Bogom svojim?« (Mihej 6,8) Na koje načine upravo sada možete primeniti ove reči u svom životu?

Tekst Mihej 6,8. možda je jedan od najpoznatijih tekstova u Pismu. Ipak, poput mnogih stihova koje pretvorimo u slogane ili »proglase«, verovatno smo manje upoznati sa okvirom ovog teksta nego što priznajemo.

`Pročitajte: Mihej 2,8-11; Mihej 3,8-12. Kakve postupke je Mihej osudio?`

Božji narod je za vreme Ahazove vladavine u Judi doživeo novi duhovni pad u svojoj istoriji. Idolopoklonstvo i njegovi različiti izopačeni običaji sve više su se širili. U isto vreme, kao što su drugi proroci tog vremena zabeležili, siromašni su i dalje bili izrabljivani i pljačkani.

Mihej nije ništa manje prorok koji najavljuje propast nego što su to bili njegovi savremenici. Njegova prva tri poglavlja velikim delom izražavaju Božji gnev i tugu zbog zala koja je Njegov narod počinio, kao i zbog uništenja koje im se bližilo.

Međutim, Bog nije odustao od svog naroda. Čak i gromki glasovi i oštre poruke proroka bili su pokazatelj Božjeg neprestanog zanimanja za narod. Upućivao im je opomene iz ljubavi i želje da se stara o njima. Čeznuo je da im oprosti i i da ih obnovi. Nije želeo zauvek da zadrži svoj gnev (vidi: Mihej 7,18-20).

Takav je okvir poznatog »pravila« – postupaj pravedno, voli milost, budi ponizan. Ovo pravilo može zvučati jednostavno, ali pokazati takvu veru na praktičan način mnogo je veći izazov, naročito kada je takvo postupanje u raskoraku sa društvom koje nas okružuje. Kada drugi stiču korist od nepravde, ismejavaju milost i hodaju ponosito, pravedno postupanje, ljubav prema milosti i poniznost zahtevaju hrabrost i istrajnost. Ipak, to ne činimo sami; kada postupamo na taj način, hodamo sa Bogom.

`Kakva veza postoji između činjenja pravde, ljubavi prema milosti i poniznosti pred Bogom? `
