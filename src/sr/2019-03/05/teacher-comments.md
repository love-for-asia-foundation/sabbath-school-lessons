---
title:  Pouka za učitelje
date:   02/08/2019
---

## Opšti pregled

Starozavetni proroci često su sebe smatrali stražarima zidova Siona. U nastojanju da ljubomorno sačuvaju blagostanje Božjeg naroda, upozoravali su ih na opasnosti koje su pretile spolja i iznutra. Bog ih je pozvao da vape za pravdom i objavljuju Božje sudove. Ova dužnost  predstavljala je ozbiljan zadatak za proroke kao što je bio Jezekilj, kome su date jasne naredbe: „Sine čovječiji, postavih te stražarem domu Izrailjevu, da slušaš riječi iz Mojih usta i opominješ ih od Mene. Kad rečem bezbožniku: Poginućeš, a ti ga ne opomeneš i ne progovoriš mu da bi odvratio bezbožnika od bezbožnoga puta njegova, da bi ga sačuvao u životu, onaj će bezbožnik poginuti sa svojega bezakonja; ali ću krv njegovu iskati iz tvojih ruku. A kad ti opomeneš bezbožnika, a on se i ne vrati od bezbožnosti svoje i sa zloga puta svojega, on će poginuti s bezakonja svojega, a ti ćeš sačuvati dušu svoju.“ (Jezekilj 3,17-19)

U ovoj lekciji postajemo svesni Božje istrajnosti u pozivanju svog naroda da teži pravdi. Lekcija otvara naše oči za društvene i duhovne reforme za koje su se zalagali mnogi proroci, kao što su: 1) Pastir – prorok Amos, koji poziva svoj narod da teži pravdi i pravednosti; 2) Mihej, čija je poruka Ahazu data u vreme kada carstvo dostiže najniži stepen pravde svih vremena; 3) Jezekilj, koji se obraća izgnanicima u Vavilonu; i 4) Isaija, koji poziva Božji narod da održi mesijansku nadu o narodu u kome će vladati pravda. Gde su danas glasovi koji pozivaju na pravdu i milosrđe?

**Ciljevi**

Stavite izazov pred razred da se pridruži glasovima koji danas prema običaju starozavetnih proroka još uvek pozivaju na pravdu.

## Komentar

**Ilustracija**

Retko kad je postojala takva potreba za pobornicima pravde kao u vreme ropstva u Americi i vremenu posle Građanskog rata u toj zemlji. Adventisti su imali svoju priliku da pokažu da li će odgovoriti na izazove toga vremena i postati ozbiljni u vezi sa službom svojoj braći i sestrama crne boje kože. Delbert Bejker, u svojoj seriji In Search of Roots: Adventist African Americans, govori o prekretnici u adventističkoj istoriji kad je ova tema u pitanju:

„Odlučujuća prekretnica u istoriji rada Crkve u vezi sa pitanjem crnaca dogodila se 1892. godine kada je Elen Vajt predstavila istorijsku poruku: ’Naša dužnost prema ljudima druge boje kože’. Poruka je bila izneta delegatima prisutnim na 29. zasedanju Generalne konferencije, održanom u Batl Kriku, u državi Mičigen. Elen Vajt je tvrdila da Crkva, posle mnogo godina nebrige, ne može više da zanemaruje svoju dužnost prema pripadnicima crne (negroidne) rase, a da pritom ne podstakne sve veće Božje nezadovoljstvo. Potpuno svesna nepopustljivog stava svoje poruke, priznala je: ’Znam da će me ovo što sada govorim dovesti u konfliktnu situaciju. To ne priželjkujem, jer sukob čini se već godinama traje; ali ne želim da živim kao kukavica ili da umrem kao kukavica, ostavljajući nedovršen posao. Moram slediti put svog Učitelja.’“

**Za razgovor:**

Zanimljivo je da Elen Vajt prepoznaje kukavičluk i, implicitno, hrabrost, kao pokretačku silu biblijske pravde. Koja pitanja biblijske pravde danas zahtevaju „hrabrost“ u vašem lokalnom kontekstu?

**Pismo**

U Bibliji vlada načelo „okrenutosti prema drugima“. Ovo načelo možemo uočiti u radu biblijskih proroka. Proroci su bili zastupnici. Nisu bili zaokupljeni zalaganjem za svoje slučajeve. Umesto toga, oni su zastupali, uveravali, molili se i prigovarali u ime drugih. Govorili su u ime onih koji nisu imali pravo glasa ili čiji su napori bili ugušeni kada su se s pravom bunili. Zastupanje ima za cilj da se poveća dobrobit i kvalitet života ljudskog roda.

Ponekad vernici izbegavaju da učestvuju u protestima ili da se zalažu za druge iz straha da ne budu viđeni kao oni koji se previše bave politikom. Pročitajte: Jeremija 22,1-3.13-17. Jeremija, još jedan prorok branilac, posredovao je u korist potlačenih pred državnim vođama njegovog vremena. Pročitajte navod Jana Polsena i razgovarajte o njegovim implikacijama.

„Postoji velika razlika između traženja glasa u javnim diskursima, i stremljenja ka političkoj moći. Kao Crkva – i kao pojedinci – ne samo da imamo pravo, već imamo i obavezu, da postanemo moralni glas u društvu; da govorimo jasno i rečito o onome što se odražava na naše vrednosti. Ljudska prava, verska sloboda, javno zdravlje, siromaštvo i nepravda – ovo su neke od oblasti u kojima imamo bogomdanu odgovornost da zastupamo one koji nemaju pravo glasa.“20

**Pismo**

Zamolite članove razreda da naizmenično čitaju ove dodatne stihove iz knjige proroka Amosa, Miheja, Jezekilja i Isaije. Kako su tekstovi povezani sa zastupanjem? Ideje za učiteljeve komentare date su u zagradi.

1. Amos 5,21-24. (Iako je Bog stvorio verske praznike i običaje koji se spominju u stihovima u Knjizi proroka Amosa, Boga još više zanima kako se ophodimo prema ljudima oko sebe, koje je stvorio po svom obličju. Suprotno tome, šta Bog voli i šta Mu je milo? Videti: Isaija 61,8; Jeremija 9,24)

2. Mihej 6,1-5. (U ovim stihovima prorok vodi Gospodnji slučaj, kao Njegov branilac, u prizoru suda pred brdima i planinama, koje su poput svedoka [Mihej 6,1.2]. Kada je Bog dao svoj moralni zakon [2. Mojsijeva 20], brda i planine takođe su bile prisutne. U tekstu Mihej 6,6.7. čitamo o Mihejevim retoričkim pitanjima postavljenim u ime naroda. Pronađite odgovor na ova retorička pitanja u tekstu 1. Samuilova 15,22. Pročitajte, zatim, tekst Mihej 6,8, koji govori o suštini koju je Božji narod prevideo. Njihovo duhovno slepilo navelo ih je da ponude Bogu sve osim jedne stvari koju je zaista želeo – iskrenu posvećenost koja se preobražava u pravedno ponašanje [videti: 5. Mojsijeva 10,12-19; Matej 22,37-39]. Za dalji uvid u problem stavljanja plitke religioznosti ispred istinske duhovne posvećenosti videti: Čežnja vekova, str. 337.338; str. 396. original)

3. Jezekilj 16,49-52. (U poređenju sa Judom, grad Sodom i Samarija činili su se nedužnijim. Obično se više brinemo zbog greha u vezi sa tim šta smo učinili. Tekst Matej 25,41-46. jasno kaže da greh u vidu propuštanja prilika da učinimo jednostavna dela ljubavi neće izaći na dobro na konačnom sudu. „Jer koji zna dobro činiti i ne čini, grijeh mu je.“ [Jakov 4,17]) <sup>21</sup>

4. Isaija 59,2-4.8.9.14-16. (Bog kaže da su bezakonja i gresi razdvojili Njegov narod od Njega. Njihov greh ogledao se u tome što nije bilo pravde u zemlji, kao u slučaju ugnjetavanja siromašnih. Bog je bio začuđen što nema posrednika i nekoga ko će izraziti nezadovoljstvo u vezi sa tim grehom [Isaija 59,16]. Greh je prestup Božjeg zakona ljubavi i pravde [1. Jovanova 3,4])

**Za razgovor:**

Na koje se posebne načine možemo pridružiti prorocima i svesrdno i celovito pomoći crkvi da ispuni svoju misiju, koja jednim delom obuhvata zalaganje za siromašne (Isaija 59,16)?

**Pismo**

Načela iz teksta Mihej 6,8. vode nas dalje od samih formi bogosluženja (žrtva paljenica, itd.) prema tri načela koja predstavljaju srž onoga „što je dobro“: 1) „činiti što je pravo“, 2) „ljubiti milost“ i 3) „hoditi smerno s Bogom svojim“. Prva dva načela odnose se na horizontalne, međuljudske odnose, a treće se tiče vertikalnog odnosa između čoveka i Boga. <sup>22</sup> Smerno hodanje sa našim Bogom poboljšaće naše horizontalne, međuljudske odnose, jer će nam On pomoći da odražavamo Njegov pravedan i milosrdan karakter pred ljudima.

**Ilustracija**

Britanski propovednik Vilijam E. Sangster postavlja pitanje: „Može li neko biti dobar, a da nije religiozan ili religiozan, a da nije dobar?“ <sup>23</sup> Pojedini ljudi tvrde da su dobri i pošteni bez religije. Na primer, podsećaju nas da pogledamo sva nesebična i pravedna dela koja čine i tvrde da su svu tu dobrotu pokazali ne prisustvujući bogosluženjima i propovedima. Zaista, mogu li se religija i moralnost razdvojiti?

Sangster u jednoj od svojih propovedi pod nazivom „Dobar bez Boga“, propovedi zasnovanoj na tekstu Mihej 6,8, ukazuje da su ljudi koji kažu da su „dobri bez Boga“ često, u posebnom smislu, proizvod vere koju su odlučili da prezru. Sam temelj njihovog karaktera izgrađen je pod neposrednim hrišćanskim uticajem. Jedan od mnogih primera jeste život Semjuela Romilija, koji je odbacio hrišćansku veru, ali je učinio izuzetno delo time što je pravilnik u nacionalnom zatvoru u Engleskoj učinio humanijim. On je zaista bio dobar čovek, ali ne i religiozan. Međutim, njegov biograf jasno ističe da je bio unuk izbeglica Hugenota, koji su radije odlučili da pobegnu u stranu zemlju nego da odustanu od svoje vere u Boga. Odrastao je u domu u kome je Hristos bio na prvom mestu i njegov visoko moralni karakter koji se zalagao za pravdu u milosrđe poticao je iz tih ranih godina. <sup>24</sup>

## Primena u životu

Proročki glas Elen Vajt jasan je u vezi sa temom pravde. Pročitajte u razredu sledeći navod: „Mnogi osuđuju rđava dela koja znaju da postoje, ali smatraju da nemaju nikakvu odgovornost po tom pitanju. Nije tako. Svaki pojedinac vrši uticaj u društvu.“ (The Advent Review and Sabbath Herald, 15. oktobar 1914)

Razgovarajte o realnim i namernim koracima koje svaki član razreda može da preduzme da bi ispunio Božji poziv da bude aktivan i da „vrši uticaj u društvu“.

U toku istorije Hrišćanske adventističke crkve naglašavana je eshatološka uloga proroka. U isto vreme, Pismo prikazuje još jednu važnu dimenziju službe proroka i, u širem smislu, Crkve: Božji poziv da se Njegov narod vrati društveno-ekonomskim i etičkim načelima. Isus dalje razrađuje ova načela u tekstu Matej 5,13-48, koja su takođe ukratko izložena u tekstovima Matej 22,35-40. i Luka 10,27.

**Za razgovor u razredu:**

Kako možemo napraviti ravnotežu između važne uloge objavljivanja budućih događaja pre Drugog Isusovog dolaska i pozivanja ljudi da se vrate načelima koja je Bog dao u vezi sa pomaganjem nevoljnima, utemeljenim na zakonu i prorocima, i oblikovanim po uzoru na život i službu najvećeg od svih Proroka – Isusa Hrista? I ne samo to: kako možemo uteloviti ova načela u našem postojanju kao Crkve? Pozovite članove razreda da podele kako oni lično objavljuju i primenjuju ovaj važan deo, ponekad nedovoljno naglašen deo „večnog Jevanđelja“, zajedno sa radosnom vešću o Isusovom drugom dolasku.

_______
<sup>20</sup> Jan Paulsen, “Serving Our World, Serving Our Lord,” Adventist World, NAD Edition (maj 2007), str. 9, 10.

<sup>21</sup> Videti: Francis D. Nichol, ed., The Seventh-day Adventist Bible Commentary, (Washington, D.C.: Review and Herald Publishing Association, 1977), sv. 4, str. 631, 632.

<sup>22</sup> Andrews Study Bible (Berrien Springs, MI: Andrews University Press, 2010), str. 1188.

<sup>23</sup> Clyde E. Fant, Jr., and William M. Pinson, Jr., 20 Centuries of Great Preaching, volume 11, Maier to Sangster (Waco, TX: Word Books, Publisher, 1971), str. 345.

<sup>24</sup> Ibid., str. 346-349.
