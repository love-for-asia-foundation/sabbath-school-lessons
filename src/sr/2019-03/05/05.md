---
title:  Jezekilj
date:   31/07/2019
---

Ako bismo upitali grupu hrišćana o »gresima Sodoma«, velika je verovatnoća da bi mnogi započeli opis različitih seksualnih grehova i drugih oblika nemoralnosti. Uostalom, tekst 1. Mojsijeva 19,1-13. zaista prikazuje da je pokvareno i izopačeno društvo više nego sa­zrelo za uništenje. Zanimljivo je da je odgovor ipak složeniji. Razmotrite Jezekiljev opis: »Evo, ovo bješe bezakonje sestre tvoje Sodoma: U ponosu, u izobilju hljeba i bezbrižnom miru bješe ona i kćeri njezine, a ne pomagahu siromahu i ubogome.« (Jezekilj 16,49) Iako je jasno da Gospod nije prevideo druge oblike izopačenosti u gradu, Jezekilj se u ovom tekstu usredsredio na ekonomsku nepravdu i nebrigu o ubogima.

`Da li je moguće da su u Božjim očima ovi gresi vezani za uskraćivanje materijalnih dobara bili isto toliko rđavi kao i seksualni?`

Objavljena posle vremena proroka Amosa, Miheja i Isaije, Jezekiljeva rana proročanstva sadrže sličnu opomenu o nadolazećem uništenju. Međutim, nakon što je Jerusalim pao Vavilonjanima u ruke, a Božji narod odveden u zarobljeništvo, Jezekiljeva pažnja više se pomera prema Božjim obećanjima o obnovljenju.

`Pročitajte tekst Jezekilj 34,2-4.7-16. Uporedite Božji prikaz iskvarenih izrailjskih vođa sa Njegovom ulogom pastira? Kako se njihovo ophođenje prema najslabijim »ovcama« ralikuje od Njegovih metoda? `

Iako su bili rđavi, toliko da se porede sa Sodomom, Gospod im se i dalje približavao u nadi da ih vrati sa zlog puta. Prema Božjem obnovljenom planu narod je trebalo da se vrati u svoju zemlju, Jerusalim da bude obnovljen, a hram ponovo izgrađen. Praznici koje im je Bog dao ponovo bi se slavili, a zemlja bi opet bila podjednako podeljena među narodom kao njihovo nasledstvo (vidi: Jezekilj 47,13-48,29). Očigledno je da je Božja namera bila da Njegov plan za narod, koji je prvi put dat Mojsiju i izrailjskom narodu posle oslobođenja iz Egipta, ponovo počne da se ostvaruje povratkom naroda iz ropstva. To je obuhvatalo staranje o najslabijim članovima društva, kao i onima koji su smatrani tuđinima.

`Koliko vam je važno da je naš Bog, Bog koji daje drugu priliku – i više od toga – čak i svom narodu koji je zašao sa pravog puta pošto je imao priliku da načini bolje izbore? `
