---
title:  Stalni poziv da se teži pravdi
date:   28/07/2019
---

Uprkos Božjem jasno razrađenom planu za izrailjski narod, Izrailjci su retko živeli u skladu sa tim pozivom. Nije prošlo mnogo naraštaja otkako su se nastanili u svojoj zemlji kada su od Samuila, proroka i sudije, zatražili da im imenuje cara koji će ih voditi, »kao što je u svjeg naroda«.

`Pročitajte: 1 Samuilova 8,10-18. Kako je glasila Samuilova opomena upućena narodu kao odgovor na njihov zahtev da dobiju cara?`

Samuilo je prepoznao da narod time čini korak da i na drugi način postane kao i drugi narodi. Iako je Samuilo nastojao da savetuje prvog cara, Saula, nije prošlo mnogo pre nego što se njegovo proročanstvo počelo ostvarivati. Čak i kada je Izrailjsko carstvo dostiglo svoj vrhunac, David i Solomun nisu izbegli iskušenja, iskvarenost i prekomerno primenjivanje svoje moći.

U vreme vladavine izrailjskih i Judinih careva, Bog je odgovarao tako što je slao proroke da iskažu Njegovu volju i podsete izrailjske vođe i narod na od Boga određene odgovornosti prema zaboravljenim članovima njihove zajednice.

U spisima jevrejskih proroka uočavamo poziv upućen narodu, koji se neprestano ponavlja, da žive pravedno i čine pravdu u društvu. Suočavajući se sa nevernošću Izrailja i njegovih vođa, proroci su redovno i uporno podizali glas u korist onih koji nemaju pravo glasa, a naročito onih koji su bili pogođeni neuspehom Izrailja da sledi Božju volju.

Razmišljajući o žaru starozavetnih proroka, Abraham Džošua Hešel upoređuje naše samozadovoljstvo sa njihovim hitnim pozivima da teže pravdi: »Prilike koje su užasavale proroke čak su i danas svakodnevna pojava širom sveta... Njihovo nestrpljenje od koga zastaje dah, kad je nepravda u pitanju, može nas snažno pogoditi. Mi lično stalno smo svedoci nepravednih dela, ispoljavanja licemerstva, laži, gneva, jada, ali retko kad postanemo ozlojeđeni ili veoma uzbuđeni. Za proroke su čak i manje nepravde imale kosmičke razmere.« (The Prophets [New York: Jewish Publication Society of America, 1962], str. 3.4)

Ono što nam ovi proroci nude je uvid u Božje srce i um. Govoreći u Božje ime, pomažu nam da zapazimo nepravdu i patnju u svetu kroz Božje oči ispunjene suzama. Međutim, ovaj žar je, takođe, poziv na delovanje, poziv da sarađujemo sa Bogom u nastojanju da olakša i pomogne potlačenima i žalosnima koji su oko nas.

`Kako ponekad težimo da budemo »kao što je u svjeg naroda« na načine koji mogu biti štetni i za nas i za druge? `
