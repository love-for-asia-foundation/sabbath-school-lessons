---
title:  Isaija
date:   01/08/2019
---

`Pročitajte sledeće tekstove: Isaija 1,15-23; Isaija 3,13-15; Isaija 5,7.8. Kako biste opisali prorokovu reakciju na ono što zapaža u društvu oko sebe?`

Isaijina uvodna propoved – prvih pet poglavlja – predstavlja mešavinu oštre kritike društva u kakvo se Božji narod pretvorio, upozorenja o sudu koji se bliži kao odgovor na njihovo odbacivanje Boga i reforme njihovog života i društva. Međutim, možda najsnažnije osećanje koje prožima Njegove reči je osećanje bola. Na temelju razumevanja ko je Bog i šta želi za svoj narod, prorok žali za onim što je izgubljeno, zbog mnoštva zaboravljenih i povređenih ljudi, i suda koji se bliži narodu. Isaija nastavlja ovaj obrazac kroz svoju proročku službu. On podstiče narod da se seća šta je Bog učinio za njih. On, takođe, nudi nadu u to šta Bog želi da učini za njih u budućnosti. Prema tome, treba da potraže Gospoda sada, jer će taj obnovljeni odnos sa Njim uključivati pokajanje zbog trenutnih rđavih dela i promenu ophođenja prema drugima.

U 58. i 59. poglavlju, Isaija se naročito osvrće na pitanje pravde. On ponovo opisuje društvo u kome »pravda stoji daleko; jer istina pade na ulici i pravda ne može da prođe«. (Isaija 59,14) Međutim, on takođe potvrđuje da je Bog toga svestan i da će spasiti svoj narod: »doći će Izbavitelj«. (Isaija 59,20)

U Knjizi proroka Isaije znatan deo prorokove pažnje posvećen je objavljivanju Mesijinog dolaska, koji će konačno ponovo uspostaviti Božju vladavinu na Zemlji i doneti pravdu, milost, isceljenje i obnovljenje.

`Pročitajte: Isaija 9,6.7; Isaija 11,1-5; Isaija 42,1-7; Isaija 53,4-6. Kako se ova proročanstva slažu sa vašim razumevanjem Isusovog života, službe i smrti? Šta ova proročanstva govore o svrsi Njegovog dolaska na ovaj svet? `
