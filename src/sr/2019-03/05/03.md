---
title:  Amos
date:   29/07/2019
---

»Ne bjeh prorok ni proročki sin, nego bjeh govedar i brah dudove, a Gospod me uze od stada i reče mi Gospod: Idi, prorokuj narodu mojemu Izrailju.« (Amos 7,14,15)

Amos je bio sasvim iskren priznajući da mu nedostaju veštine proroka, ali kada je iznosio poruku izrailjskom narodu, pokazao je očiglednu sposobnost da usmeri pažnju svojih slušalaca na ono što želi da im kaže.

On započinje izveštajem u kome navodi okolne narode – Sirce, Filisteje, Feničane, Edomce, Amonce i Moavce – i detaljno opisuje njihove zločine, nasilje i zverstva za koja će ih Bog kazniti (vidi: Amos 1,3-2,3). Lako je zamisliti Izrailjce kako pozdravljaju ove optužbe iznete na račun njihovih neprijatelja, naročito zato što su mnogi zločini ovih naroda bili usmereni samo protiv Izrailjaca.

Amos se zatim osvrće na prilike koje vladaju bliže njegovom domu, objavljujući Božje sudove protiv Jude, izrailjskog suseda na jugu, sada već u odvojenom carstvu. Govoreći u Božje ime, Amos navodi njihovo odbacivanje Boga, njihovu neposlušnost Njegovim zapove­stima i kazne koje će ih zadesiti (vidi: Amos 2,4.5). Ponovo možemo zamisliti narod Severnog carstva kako odobrava, kada Amos ukazuje na rđava dela suseda.

Međutim, Amos se tada okreće svojim slušaocima. Ostatak knjige bavi se izrailjskim zlim delima, idolopoklonstvom, nepravdom i stalnim padovima u Božjim očima.

`Pročitajte sledeće tekstove: Amos 3,9-11; Amos 4,1.2; Amos 5,10-15; Amos 8,4-6. Na kakve grehe Amos upozorava?`

Iako Amosove reči nisu taktične, iako njegove opomene ukazuju na propast, njegova poruka je prožeta molbama da se vrate svom Bogu. To je obuhvatalo obnavljanje njihovog osećanja za pravdu i brigu o siromašnima koji su među njima: »Nego pravda neka teče kao voda i pravednost kao silan potok.« (Amos 5,24). Nekoliko poslednjih stihova Amosovog proročanstva upućuju na buduće obnovljenje Božjeg naroda (vidi: Amos 9,11-15). »U vreme njihovog najdubljeg otpada i najveće potrebe, Bog im je poslao vest oproštenja i nade.« (Elen Vajt, Istorija proroka i careva, str. 283. original)

`Da li postoje trenuci kada treba da budemo spremni da oštro govorimo da bismo ispravili ono što je pogrešno? Kako prepoznajemo kada takav jezik može biti prikladan?`
