---
title:  Za dalje proučavanje
date:   02/08/2019
---

Pročitajte sledeće: Elen Vajt, Istorija proroka i careva, »Robovanje u Asiriji«, str. 279-292. original; »Pozivanje Isaije«, str. 303-310. original.

»Protiv sveopšteg izrabljivanja, očiglednih nepravdi, besprimernog luksuza i nastranosti, besramnog žderanja i pijanstva, neograničene raskalašnosti i pokvarenosti svoga vremena, proroci su podizali svoj glas; ali, uzaludni su bili njihovi protesti, uzaludno njihovo ukazivanje na greh.« (Elen Vajt, Istorija proroka i careva, str. 282. original)

Za Isaiju »izgledi bi bili još porazniji kad bi se razmotrilo društveno stanje naroda. U svojoj želji za dobitkom, ljudi su sticali kuću za kućom i polje za poljem... Pravda se izopačila, a prema siromašnima nije bilo samilosti... Čak su i sudovi, čija je dužnost bila da štite bespomoćne, bili gluvi za vapaje siromašnih i napaćenih, udovica i siročadi...

Nije ništa neobično što se Isaija, suočen s takvim okolnostima i pozvan poslednjih godina Ozijine vladavine da odnese Judi Božju poruku opomene i ukora, ustručavao da prihvati tu odgovornost. Dobro je znao da će naići na tvrdoglavi otpor«. (str. 306.307. original)

»Ove jasne izjave proroka... treba da primimo kao Božji glas koji se obraća svakoj duši. Mi ne smemo da propustimo nijednu priliku u kojoj možemo da činimo dela milosrđa, nežnog staranja i hrišćanske ljubaznosti onima koji su umorni i natovareni.« (str. 327. original)

**Za razgovor:**

`1. Obično smatramo da je uloga proročanstva da predvidi budućnost. Kako je vaše razumevanje usredsređenosti starozavetnih proroka na svet u kome su živeli promenilo vaše shvatanje uloge proroka?`

`2. Život i poruka proroka pokazuje koliko je teško i opasno stajati na strani istine. Šta mislite zašto su činili to što su činili i govorili na način na koji su govorili?`

`3. U proročkim spisima, čini se da Bog naizmenično pokazuje gnev i duboko staranje za svoj narod. Kako se ova dva vida Božjeg karaktera uklapaju?`

**Zaključak:** Starozavetni proroci bili su revni i često gnevni i zabrinuti branioci Gospodnjeg puta i Gospodnje volje za njihov narod. Odražavajući Božju brigu lično, ova revnost obuhvatala je snažnu usredsređenost prema pravdi za siromašne i potlačene. Poziv proroka da se vrate Bogu sadržao je poziv da zaustave nepravdu, što je Bog, takođe, obećao da će učiniti u svojim vizijama za bolju budućnost svog naroda.  
