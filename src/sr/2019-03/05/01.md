---
title:  Plač proroka
date:   27/07/2019
---

### Tekstovi za proučavanje u toku sedmice
1. Samuilova 8,10-18; Amos 5,10-15; Mihej 6,8; 1. Mojsijeva 19,1-13; Jezekilj 16,49; Isaija 1,15-23.

> <p>Tekst za pamćenje</p>
> »Pokazao ti je, čovječe, šta je dobro; i šta Gospod ište od tebe osim da činiš što je pravo i da ljubiš milost i da hodiš smjerno s Bogom svojim?« (Mihej 6,8)

Starozavetni proroci su među najzanimljivijim ličnostima u Bibliji. Njihovi gromki glasovi, odvažne poruke, bol, gnev, ozlojeđenost i povremeno slikovito prikazivanje poruka koje su objavljivali, učinili su ih ljudima koji se ne mogu izbeći, iako možda nije uvek bilo ugodno biti u njihovoj blizini. 	

Poslati prvenstveno Izrailju i Judi, pozivali su izabrani narod da se vrati dužnosti koju im je Bog poverio. Narod i njihove vođe veoma lako su prihvatali idole i način života okolnih naroda. Nezahvalan zadatak proroka bio je da ih podstakne da se pokaju. Ponekad su to činili podsećajući ih na Božju ljubav prema njima i na sve što je učinio za njih u prošlosti, a ponekad upozoravajući ih na posledice ukoliko nastave da se udaljavaju od Boga.

Kao što ćemo videti, među gresima i rđavim delima na koje su upozoravali narod i vođe, jedno od najvećih bilo je tlačenje siromašnih, nevoljnih i bespomoćnih. Obožavanje idola bilo je pogrešno; izvršavanje lažnih verskih obreda bilo je pogrešno; ali iskorišćavanje slabih i siromašnih bilo je, takođe, vredno osude.
