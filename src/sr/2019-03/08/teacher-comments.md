---
title:  Pouka za učitelje
date:   23/08/2019
---

## Opšti pregled

Kada se osvrnemo na Isusovu službu na Zemlji, dirnuti smo nesebičnošću koju je pokazao u svom svakodnevnom pristupu ljudima. Nastojao je da produbi odnose sa drugima utvrđujući i otkrivajući prvo njihove osnovne potrebe, a zatim ih navodeći da prepoznaju svoje veće potrebe. „Naš Gospod Isus Hristos došao je na ovaj svet da neumorno posluži čovekovim potrebama... Njegov je zadatak bio da ljudima donese potpuno obnovljenje; On je došao da im da zdravlje, mir i savršeni karakter.“ (Elen Vajt, U potrazi za boljim životom, str. 9; str. 17. original)

**Ciljevi**

-  Proučite u razredu osnovna načela i shvatanja koja pronalazimo u Propovedi na Gori (Matej 5-7), uključujući blagoslove i blaženstva koja je Isus težio da pojasni svojim sledbenicima.

- Ohrabrite članove razreda da se suoče sa nepravdom.

- Stavite pred njih izazov da u novom svetlu sagledaju nepravde koje su im učinjene.

- Podsetite svoje učenike da moraju više misliti na druge nego na sebe kada se suoče sa određenom potrebom „bližnjeg“.

- Slično tome, podsetite učenike da će nam, iako smo spaseni blagodaću kroz veru u Isusa, biti suđeno po tome kako ta vera deluje u službi „jednome od ove Moje najmanje braće“.

- Proučite u razredu kako će ostvarivanje Isusovih učenja i službe koju je vršio u toku prvog dolaska pripremiti naše zajednice i nas za Njegov drugi dolazak.

## Komentar

**Pismo**

Hristos je u Propovedi na Gori izneo vrednosti nebeskog carstva koje će Njegov narod, takođe, ispoljiti na Zemlji. Gospodnja molitva, izgovorena u toku Propovedi na Gori, glasi: „Da dođe Carstvo Tvoje; da bude volja Tvoja i na Zemlji kao i na nebu.“ (Matej 6,10) Za blaženstva se kaže da su javni proglas Hristovog carstva. Ova načela biće pokazana u našim delima.

Blaženstva se mogu odnositi i na pravdu. Na primer, grčka reč za „pravednost“ u poznatom blaženstvu u tekstu Matej 5,6. ponekad se prevodi kao „pravda“.

U stvari, kao što smo zapazili u ranijoj lekciji, reči pravednost i pravda ponekad se i u Starom i u Novom zavetu mogu koristiti jedna umesto druge. Uglavnom se jedna jevrejska (tsedeq) i jedna grčka (dikaiosune) reč koriste za oba izraza. Primer da se „pravda“ i „pravednost“ mogu međusobno zameniti u engleskom jeziku vidimo u prevodu New English Translation: „Bog blagosilja one koji su gladni i žedni pravde, i nasitiće se.“ (Matej 5,6)

Tekst Matej 5,6. predstavlja metaforu za moralnu čestitost. Ova stilska figura može biti aluzija na Psalam 37,12-17, koji govori o vremenu  kada će se sila tlačitelja „potrti“ (Psalam 37,17). Zamolite članove razreda da pročitaju ovaj tekst koji izražava želju za ličnom pravednošću, kao i pravednošću celog sveta koja je prikazana Božjom pravednošću (ili pravdom), i da razgovaraju o njemu. Takođe, razgovarajte o sledećem: Koji još delovi blaženstava su povezani sa pravdom i milošću?

Isus odmah nakon izgovaranja blaženstava utvrđuje identitet hrišćana: „Vi ste so zemlji“, „Vi ste vidjelo svijetu“ (Matej 5,13.14). Mi smo zaista so i videlo kada živimo prema načelima blaženstava. Neko je jednom rekao da je teže biti so nego videlo. Razgovarajte u razredu o toj izjavi u kontekstu uključivanja u zajednicu i mešanja sa njom. Kakvu važnu ulogu vrši i so i videlo u službi društvu? (Na primer, svetlost obično sija sa određene razdaljine, razgoni tamu i pomaže nam da pronađemo šta je izgubljeno. Međutim, biti „so“ zahteva dodatnu posvećenost, jer mora da se meša sa sastojcima koji su drugačiji od nje da bi njena povoljna svojstva imala uticaja.)

**Ilustracija**

Pre nekoliko godina grupa psihologa sprovela je studiju na temelju priče o milostivom Samarjaninu. Susreli su se sa grupom studenata teologije i zamolili ih da pripreme kratko izlaganje o ovoj temi. Trebalo je, zatim, da studenti prođu jednom stazom do obližnje zgrade da održe govor. Na putu do tog mesta, svaki student sreo je čoveka, glumca, koji je ležao na zemlji, stenjući i kašljući.

Nekoliko studenata zaustavilo se da pomogne čoveku ili da ga pita da li je dobro. Neki su se čak sapleli o napaćenog čoveka da bi stigli na zakazano izlaganje u susednoj zgradi. Psiholozi su zaključili da saosećanje i ljubav prema ljudima previše često deluje u teoriji, ali ne i u praksi.<sup>34</sup> K. S. Luis je rekao: „Lakše je gajiti entuzijazam za Ljudski rod sa velikim slovom Lj nego voleti pojedine muškarce i žene, naročito one koji su nezanimljivi, ogorčeni, iskvareni, ili na neki drugi način odbojni. Voleti sve generalno može biti izgovor da nikog ne volimo posebno.“

Razgovarajte u razredu o implikacijama prethodne priče i navoda K. S. Luisa  na ličnom i crkvenom nivou. Navedite na tabli (ako ste u mogućnosti) posebne ideje iz grupe o tome kako sa teorije preći na služenje određenim ljudima ili grupama u njihovoj zajednici.

**Pismo**

Zamolite članove razreda da naglas pročitaju tekst Luka 10,25-37. tako što ćete svakom učeniku dati po jedan stih. Zatim, ako je moguće, otpevajte zajedno pesmu „Nemoj me sad mimoići“ (pesma broj 226). Postavite pitanje: „Ponekad pevam i molim se ’Nemoj me sad mimoići’, ali da li ja samo prolazim i gledam u drugu stranu kada vidim da je nekome potrebna pomoć?“

*Razgovarajte o sledećem:*

1. Razgovarajte o trenucima kada vam je neko prišao i pomogao.

2. Spomenite kada ste vi prišli nekome u nevolji i pomogli mu.

3. Kako sam ja, ili moja crkva uopšte, skrenuo pogled sa patnje i potreba drugih?

4. Šta se događa nama, i drugima, kada okrenemo glavu na drugu stranu?

Rezimirajte priču o milostivom Samarjaninu upoređujući stavove glavnih ličnosti u priči. Zatim, zamolite učenike da odgovore na sledeća pitanja predstavljena drugačijim načinom razmišljanja u priči:

Način razmišljanja sveštenika i Levita: Ako zastanem da pomognem ovom čoveku, šta će mi se dogoditi?

Način razmišljanja milostivog Samarjanina: Ako ne stanem da pomognem ovom čoveku, šta će mu se dogoditi?

**Pismo**

Pročitajte tekst Marko 14,7. Pojedini ljudi koriste ovaj stih kao izgovor da zanemare jednu grupu „od ove Moje najmanje braće“ – siromašne. Oni navode sledeći razlog: „Jer siromaha će uvek biti, taj problem se neće rešiti. Ionako je Isus lično izjavio: ’Jer siromahe imate svagda sa sobom.’ (Marko 14,7). Zašto da pokušavamo da rešimo ovaj problem?“

Molim vas zapazite: Isus je u tekstu Marko 14,7. naveo reči iz 15. poglavlja 5. Mojsijeve. Kada se osvrnemo na 5. Mojsijevu, možemo bolje shvatiti kontekst Njegovog komentara u Marku 14,7. U 15. poglavlju 5. Mojsijeve dva važna teksta upućuju na siromašne. Jedan se nalazi u 11. stihu: „Jer neće biti bez siromaha u zemlji; zato ti zapovijedam i kažem: Otvaraj ruku svoju bratu svojemu, nevoljniku i siromahu svojemu u zemlji svojoj.“ Sedam stihova ranije, u 4. stihu, međutim, čitamo: „Da ne bi bilo siromaha među vama.“ Kako možemo uskladiti 4. i 11. stih, „da ne bi bilo siromaha“ sa „jer neće biti bez siromaha u zemlji“?

Siromašnih će i dalje biti zbog nepravde drugih ljudi. Međutim, Božja volja je da nema siromaha (5. Mojsijeva 15,4), jer je Bog obezbedio sredstva da se brine o gladnima i siromašnima. Nažalost, nepravda ljudskih bića je razlog što će uvek biti siromašnih (5. Mojsijeva 15,11). Postojanje siromaštva u svetu nije izgovor za nedelovanje, već nalog za velikodušnost.

*Razgovarajte o sledećem navodu:*

„Hristos  je rekao da ćemo  u svojoj sredini uvek imati siromahe. On svoje interese povezuje s interesima te svoje napaćene dece. Srce našeg Otkupitelja je puno saučešća prema svojoj najsiromašnijoj i najponiženijoj zemaljskoj deci. On nam kaže da su upravo oni Njegovi predstavnici na Zemlji. On ih je postavio među nama da bi u našim srcima probudio ljubav koju oseća prema napaćenima i poniženima.“ (Elen Vajt, Stvaranje, patrijarsi i proroci, str. 491.492; str. 535. original)

## Primena u životu

U razredu razgovarajte o sledećem: dok čekate Drugi Hristov dolazak, preispitajte koliko ste vi i vaša crkva uspešni u ostvarivanju Hristovih metoda službe i učenja koja nam je ostavio kao primer prilikom prvog dolaska. Na primer:

1. Ocenite sebe od 1 do 4 u vezi sa svakim blaženstvom.

2. U svetlu teksta Matej 5,14, da li svetlost u vašem ličnom životu i životu vaše crkve sija poput sijalice od 10 ili 300 vati? Zašto?

3. Pročitajte sledeći navod o priči o bogatašu i Lazaru: „Bogataš nije pripadao ljudima predstavljenim nepravednim sudijom, koji otvoreno izražavaju svoje nepoštovanje i Boga i ljudi. On je sebe smatrao sinom Avramovim. Prema siromahu nije nasilno postupao, niti je tražio od njega da se udalji zato što bi mu i pogled na njega bio neugodan. Ukoliko je siromahu, jadnom pripadniku ljudskog roda, pružalo utehu da ga gleda dok on prolazi kroz svoja vrata, bogataš se nije protivio da ostane na tom mestu. Međutim, bio je sebično ravnodušan prema potrebama svog napaćenog brata.“ (Elen Vajt, Pouke velikog Učitelja, str. 175.176; str. 261. original) Ovaj navod mogao bi da se odnosi na vernike od ugleda. Govori o tome šta „bogataš“ nije činio. Šta vaša crkva može da učini za „Lazare“ u vašoj zajednici? Kako možete prevazići ravnodušnost?

Ako ste u mogućnosti, navedite na tabli neke od hitnih pitanja vezanih za „jedne od ove Moje najmanje braće“ u vašoj zajednici: na primer, ljude sa posebnim potrebama i trgovinom ljudima (izuzetno ozbiljan i rasprostranjen problem). Pošto je zapravo nemoguće da se vaša crkva bavi svakim pitanjem, izaberite jedno sa kojim ćete započeti i isplanirajte prvi korak.<sup>35</sup>

_______
<sup>34</sup> Bryan Patterson, “Being a Good Samaritan is More Than Just Showing Compassion,” Herald Sun, 25. avgust 2012.

<sup>35</sup> For additional ideas see the Adventist Review, August 2016, an issue that focuses on “The Least of These.”
