---
title:  Propoved na Gori
date:   18/08/2019
---

Isusova najduža propoved – ili zbirka učenja – jeste Propoved na Gori. Njegov pregled života u Božjem carstvu, dat u tri poglavlja, započinje izjavom o vrednostima poznatim kao Blaženstva.

`Pročitajte tekst Matej 5,2-16. Koje su zajedničke odlike ovih devet vrednosti ili ljudi koje je Isus opisao kao »blagoslovene«?`

Pored duboke duhovne primene ovih reči, ne smemo zanemariti njihovo praktično značenje. Isus je govorio o prepoznavanju siromaštva u nama lično i našem svetu. Takođe je govorio o pravednosti (u pojedinim prevodima glasi »pravda«), poniznosti, milosti, građenju mira i čistoti srca. Treba da zapazimo kakvu će praktičnu razliku ove osobine uneti u naš život i svet kada živimo u skladu sa njima. Takvo praktično značenje naglašeno je u sledećim Isusovim izjavama u kojima podstiče svoje učenike da budu so i svetlost svetu (Matej 5,13-16).

Kada se upotrebe na odgovarajući način, so i svetlost treba da unesu promenu u određenim okvirima. So doprinosi ukusu i čuva hranu u koju je dodata; simbolički predstavlja dobro koje treba da činimo ljudima oko sebe. Slično tome, svetlost razgoni tamu, otkriva prepreke i opasnosti, čini dom ili grad sigurnijim i predstavlja tačku prema kojoj se možemo upravljati, čak i ako smo udaljeni od nje. Poput svetlosti u mračnoj noći, Isus je rekao: »Tako da se svijetli vaše vidjelo pred ljudima, da vide vaša dobra djela, i slave Oca vašega koji je na nebesima.« (Matej 5,16)

Oba simbola, i so i svetlost, ukazuju na odgovornost učenika da vrše uticaj i poboljšaju život ljudi oko sebe. Mi smo so i svetlost kada živimo životom u kome iskazujemo žalost na odgovarajući način, imamo čiste srce, pokazujemo poniznost, činimo dela milosrđa, gradimo mir i podnosimo rđavo postupanje prema sebi. Dakle, Isus počinje ovu propoved pozivom da utelovimo ove ponekad »potcenjene vrednosti« Njegovog carstva.

`Na koji način vaša crkvena zajednica deluje kao so i svetlost u društvu? U kome smislu je vaša zajednica bolje mesto zato što Crkva deluje u njoj? Sa druge strane, da se ona raspusti, kako bi to uticalo na vašu zajednicu? `
