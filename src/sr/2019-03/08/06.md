---
title:  Najmanjima od moje braće
date:   22/08/2019
---

Još jedan događaj kada je Isusu postavljeno pitanje na koje je On dao prilično drugačiji odgovor od onoga što se očekivalo pronalazimo u propovedi zabeleženoj u 24. i 25. poglavlju Jevanđelja po Mateju. Učenici su došli Isusu i pitali Ga o uništenju Hrama u Jerusalimu i vremenu Njegovog povratka (vidi: Matej 24,1-3). Zaključak Isusovog proširenog odgovora na ovo pitanje odnosio se na hranjenje gladnih, pojenje žednih, ukazivanje dobrodošlice strancima, oblačenje golih, staranje o bolesnima i posećivanje utamničenih. Uveravao ih je: »Kad učiniste – ili ne učiniste – jednome od ove Moje najmanje braće, Meni učiniste.« (Matej 25,40.45)

Ovo je povezano sa slikom konačnog suda. U 24. poglavlju Jevanđelja po Mateju, Isus je dao više neposrednih odgovora na učenička pitanja, navodeći znake i dajući upozorenja o uništenju Jerusalima i kraju vremena, ali je naglasio potrebu za straženjem i životom u svetlosti obećanja o Njegovom drugom dolasku. U prvom delu 25. poglavlja Jevanđelja po Mateju priča o mudrim i ludim devojkama ukazuje na potrebu za pripremom za neočekivani ili odloženi dolazak; priča o trojici slugu govori o potrebi da živimo dobrim i korisnim životom dok čekamo; dok priča o ovcama i kozama mnogo određenije govori o zadacima kojima Božji narod treba da se bavi.

`Pročitajte tekst Matej 25,31-46. Šta Isus ovde govori? Zašto nije reč o spasenju delima? Međutim, šta Njegove reči u ovom tekstu uče o tome šta stvarno znači imati spasonosnu veru?`

Isusova izjava da kada služimo drugima, služimo zapravo Njemu, treba da preobrazi sve odnose i stavove. Zamislite da možete da pozovete Isusa na obrok ili da Ga posetite u bolnici ili zatvoru. Isus je rekao da mi to činimo kada služimo ljudima u svojoj zajednici. Kakva je neverovatna prilika koju nam nudi na ovaj način!

`Uz molitvu pročitajte šta je Isus rekao u ovim stihovima. Kako shvatamo ideju da je On poistovetio Sebe sa gladnima, golima, onima koji su u tamnici? Kakvu snažnu obavezu to stavlja na nas i na to kako živimo?`
