---
title:  Bogataš i siromašni Lazar
date:   21/08/2019
---

U priči o bogatašu i siromašnom Lazaru (vidi: Luka 16,19-31), Isus upoređuje život dva čoveka – jednog bogatog i drugog izuzetno siromašnog. Pošto nije bilo socijalne zaštite, državnih bolnica ili narodnih kuhinja, bio je običaj da nevoljni, onesposobljeni ili ubogi iz nekog drugog razloga, prose ispred domova bogatih ljudi. Očekivalo se da će bogati biti velikodušni dajući mali deo svog bogatstva da bi ublažili tuđu patnju. Međutim, u ovoj priči, bogati čovek bio je »sebično ravnodušan prema potrebama svog napaćenog brata«. (Elen Vajt, Pouke velikog Učitelja, str. 261. original) U životu njihove prilike ostale su nepromenjene; ali posle smrti, kada im je Bog sudio, prilike su se dramatično preokrenule.

`Uporedite sledeće tekstove: Luka 16,19-31; Luka 12,13-21. Kakve su sličnosti i razlike između ove dve priče, i čemu nas zajedno uče?`

Ni u jednoj od ovih priča nema dokaza da su se ljudi obogatili na nepošten način. Možda su obojica naporno radili, pažljivo upravljali poslovima i primili Božje blagoslove. Međutim, nešto je pošlo naopako u njihovom stavu prema životu, Bogu, novcu i drugim ljudima, i to ih je znatno koštalo, za svu večnost.

Utemeljena na opšteprihvaćenoj slici života posle smrti u Isusovo vreme, priča o bogatašu i Lazaru uči da izbori koje donosimo u ovom životu utiču na budući život. Naša reakcija prema onima kojima je pomoć potrebna jedan je od pokazatelja naših odluka i najviših vrednosti. Kao što je »Avram« ukazao bogatom čoveku koji je patio, Biblija pruža više nego odgovarajuće smernice da napravimo bolji izbor: »Oni imaju Mojsija i proroke, neka njih slušaju.« (Luka 16,29)

Isus je učio da nas iskušenja bogatstva – bilo da ga posedujemo, čuvamo ili mu težimo – mogu odvojiti od Njegovog carstva i drugih ljudi, i okrenuti sebičnosti i oslanjanju na samog sebe. Isus nas je pozvao da prvo tražimo Njegovo carstvo i da sa ljudima oko sebe, naročito nevoljnima, delimo blagoslove koje smo primili.

`Kakve god da su vaše novčane prilike, kako možete biti pažljivi da ne dozvolite da novac i ljubav prema novcu izopači vaše gledište o tome na šta hrišćani treba da se usredsrede u životu?`
