---
title:  Pobeda nad zlom sa Bogom
date:   19/08/2019
---

Kada razmišljamo o Isusovim učenjima, važno je da imamo na umu ljude kojima se obraćao i okolnosti u kojima su živeli. Isus je privlačio mnoštvo ljudi u oblastima u kojima je služio (vidi: Matej 4,25; Matej 5,1). Uglavnom su to bili obični ljudi, koji su živeli pod upravom Rimskog carstva, ali bilo je među njima i jevrejskih starešima i verskih vođa. Život običnog naroda bio je težak. Natovareni teškim nametima i opterećeni verskim običajima imali su malo izbora kad je njihov lični život bio u pitanju.

Poučavajući ove ljude, Isus je očigledno nastojao da im ponudi da žive dobrim životom, da žive dostojanstveno i hrabro, u kakvim god okolnostima da se nalaze. Jedan takav primer pronalazimo u tekstu Matej 5,38-48. Ovi nalozi »obrni mu i drugi obraz«, »podaj mu i haljinu«, »idi s njime dva sahata«, toliko su poznati da su postali kliše. Međutim, samo poznavanje ovih naloga ne ispunjava dela i stavove o kojima Isus ovde poučava.

Prizori koje je Isus opisao bili su uobičajeno iskustvo mnogih Njegovih slušalaca. Njihovi »nadređeni« ili gospodari često su se osiono ophodili prema njima. Često su bili u dugovima ili su gubili svoju imovinu koja bi pripala gospodarima i zajmodavcima. Često su bili prisiljeni na rad od strane okupatorskih rimskih vojnika. Isus je učio narod da odgovori čuvajući svoju čestitost, da se ophodi prema tlačiteljima bolje nego što su zaslužili i, čineći tako, da se odupre gubitku čovečnosti. Iako su tlačitelji pokušavali da primene silu, narod je uvek imao slobodu da bira kako će odgovoriti. Odupirući se bez nasilja i velikodušno, razotkrivali su zlo ugnjetavanja i nepravde.

`Uporedite sledeće tekstove: Matej 5,38-48; Rimljanima 12,20.21. Kako možemo primeniti ova radikalna načela u svom životu?`

`Isus je sažeo sav »Zakon i Proroke« – sve svete spise koje nazivamo Starim zavetom – u jednostavno načelo poznato kao Zlatno pravilo: »Sve, dakle, što hoćete da čine vama ljudi, činite i vi njima: Jer je to Zakon i Proroci.« (Matej 7,12) Kako upravo sada možete uložiti napor da učinite ono što On nalaže u ovom tekstu, bez obzira na cenu? `
