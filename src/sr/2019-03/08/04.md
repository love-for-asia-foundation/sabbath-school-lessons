---
title:  Мilostivi Samarjanin
date:   20/08/2019
---

`Pročitajte tekst Luka 10,25-27. Zakonik koji je uputio pitanje Isusu dao je uobičajeni sažetak starozavetnih zapovesti o životu prihvatljivom Bogu. Kako su ove dve zapovesti povezane?`

Kada bi Isusu bilo upućeno pitanje, Njegovi odgovori često bi bili potpuno drugačiji od onoga čemu je težila osoba koja je postavila pitanje. Čini se da su zbog naloga »ljubi bližnjega svojega kao sebe samoga«, iz teksta 3. Mojsijeva 19,18, mnoge tadašnje verske vođe provele mnogo vremena i utrošile dosta energije raspravljajući o obimu i granicama ovog načela o bližnjima.

Isus je već nastojao da proširi razumevanje ovog izraza kod svojih učenika, napominjući da ne samo da treba da vole svoje bližnje, već i da svakome čine dobro: »A Ja vam kažem: Ljubite neprijatelje svoje, blagosiljajte one koji vas kunu, činite dobro onima koji na vas mrze i molite se Bogu za one koji vas gone; da budete sinovi Oca svojega koji je na Nebesima; jer On zapovijeda svome Suncu, te obasjava i zle i dobre, i daje dažd pravednima i nepravednima.« (Matej 5,44.45)

Međutim, kada poznavalac verskog zakona želi da iskuša Isusa, on se vraća na pitanje o kome se mnogo raspravljalo: »Ko je bližnji moj?« (Luka 10,29). Dajući odgovor, Isus je ispričao priču o milostivom Samarjaninu, ali konačan odgovor na zakonikovo pitanje nije trebalo da odredi šta znači izraz »bližnji«. Umesto toga, Isus je zapravo rekao: »Idi i budi bližnji svakome kome je potrebna tvoja pomoć.« (vidi: Luka 10,36.37)

`Pročitajte tekst Luka 10,30-37. Kakav je značaj Isusovog poređenja tri osobe koje sreću čoveka pokraj puta kome je potrebna njihova pomoć?`

Kao što je bilo uobičajeno kada je Isus poučavao, Njegove najoštrije kritike bile su usmerene onima koji su tvrdili da su religiozni, ali su pokazivali slabo zanimanje prema patnjama drugih. »U priči o Milostivom Samarjaninu, Hristos je prikazao prirodu prave vere. Pokazao je da se ona ne sastoji od sistema, simbola vere ili obreda, već u vršenju dela ljubavi, u donošenju najvećeg dobra drugima, u pravoj dobroti.« (Elen Vajt, Čežnja vekova, str. 497. original)

Isus je poučavajući ukazivao na odbačene, one koji su smatrani nevernima Bogu, u nameri da pokaže svima koji tvrde da su Njegovi sledbenici kakav je Božji poziv. Kada dođemo Isusu pitajući Ga šta treba da učinimo da bismo nasledili večni život, On nam, kao i svojim prvim slušaocima, nalaže da idemo i budemo bližnji svima kojima je potrebna pomoć.
