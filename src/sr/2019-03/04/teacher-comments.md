---
title:  Pouka za učitelje
date:   26/07/2019
---

Milost i pravda u Psalmima i Pričama Solomunovim

## Opšti pregled

Muzika je mnemoničko sredstvo. Azbuku najbolje učimo kroz pesmu. Slično tome, jedan od najboljih načina da naučimo stihove Svetog pisma jeste da ih pretočimo u pesmu. Psalmista je jasno razumeo povezanost između pamćenja i muzike, između poruke koju im je Bog uputio i melodije kao sredstva za širenje te istine.

Ne čudi, onda, što su u Psalmima vapaji i molbe za Božjom milošću i Njegovom pravdom melodično izraženi. U ovim božanski nadahnutim stihovima, susrećemo se sa izrazima velike čežnje za Božjim prisustvom. Pronalazimo usrdne molitve i svete pesme koje govore o radosti, gnevu zbog nepravde, hvali, pokajanju, poverenju, čak i o vernicima koji se bore sa očajanjem. Ove molitve i pesme izražene su na lep i nadahnut način.

Slično tome, u Pričama Solomunovim pronalazimo slične teme i savete da se oslanjamo na Božju pravdu i milost. Pomoću slikovitih poslovica i aforizama suočavamo se sa raskoši Božje beskrajne mudrosti. Prilikom ovakvog susreta, Bog prosvetljuje svoj narod božanskim uputstvima da bi izrazili saosećanje prema zanemarenima, potlačenima i odbačenima.

U ovoj lekciji istaknute su pesme nade za ugnjetene i one koji čeznu za milošću i pravdom.

**Ciljevi**

- Stavite izazov pred razred da prepoznaju Božji žar za saosećanjem i Njegov sud u korist onih koji pate.

- Pozovite učenike da poslušaju stihove 82. Psalma u kojima su iznesene molbe onih koji nemaju pravo glasa, koji prizivaju Boga da deluje u njihovu korist jer zemaljski sudovi nisu poslušali njihov vapaj.

- Razgovarajte o načelima pravednog vođstva prema kojima se car David obavezao da će živeti.

- Podstaknite svoje učenike da primene ova načela u svojim manjim, prisnijm krugovima uticaja.

- Uverite članove razreda da će Bog podržati i osloboditi potlačene i ugrožene.

- Naglasite činjenicu da nas Bog poziva da postanemo saradnici u Njegovim naporima.

- Nadahnite članove razreda da teže tome da se ugledaju na Boga.

- Na kraju, dok sve više shvatamo temu pravde i milosti, nastojte da u razredu odgovorite na sledeće pitanje: Zašto mi i Crkva postojimo?

## Komentar

**Pismo**

Car David bio je jedina osoba koju je Bog opisao kao „čoveka po srcu Mojemu“ (Dela 13,22): ipak, David nije bio bez greha. David je počinio preljubu sa Vitsavejom, grešeći prema njoj u velikoj meri, a zatim je uredio da njen suprug Urija bude ubijen. Kao odgovor na to, prorok Natan pristupio je caru sa ubedljivom pričom o bogatom čoveku koji je od siromaha uzeo njegovo jedino jagnje.

Davidova presuda koju je doneo na osnovu Natanove priče, zabeležena u tekstu 2. Samuilova 12,5.6, glasila je da bogataš zaslužuje smrt i da četvorostruko treba da vrati što je oduzeo ubijanjem jagnjeta. Kada je David suočen sa činjenicom da je on taj iznuđivač, nije se pravdao. Njegov odgovor bio je jednostavan i jasan: „Sagreših Gospodu.“ (2. Samuilova 12,13)

David se duboko pokajao. Kao posledica toga, Bog mu je pokazao podjednako duboku milost. David nije morao da umre zbog svog greha i Bog mu je dozvolio da nastavi da vlada nad Izrailjem. Međutim, milost koju je Bog izlio na Davida nije uklonila posledice koje su obuhvatale smrt njegova četiri sina. <sup>17</sup>

Nakon pada i pokajanja koje je usledilo, David je napisao 51. Psalam, jednu od najdirljivijih pesama. Ona izražava njegovo potpuno kajanje i pokajanje. David je molio Boga da mu oprosti i da izlije milost na njega: „Smiluj se na me, Bože, po milosti svojoj... Jer ja znam prestupe svoje, i greh je moj jednako preda mnom.“ (Psalam 51,1-3)

**Za razgovor u razredu:**

Zašto je Bog pokazao toliku milost caru Davidu, a ipak dozvolio da doživi strašne posledice zbog svog greha? Kako su milost i pravda međusobno povezane?

**Pismo i ilustracija**

„Izbavljajte ubogoga i ništega, iz ruke bezbožničke otimajte... Ustani, Bože, sudi Zemlji.“ (Psalam 82,4.8)

Psalmi otkrivaju da se ljudi bore da razumeju smisao nepravde i nejednakosti u svetu (videti, na primer, Psalam 73). Brojne, stalne i besmislene tragedije širom sveta navode ljude da postave pitanja kao što su: Zašto nevini ljudi stradaju od ruke zlih ljudi? Zašto Bog ne spreči nasilje? Kada će tlačenje i nasilje, koji čini se postaju učestaliji i intenzivniji, ikada prestati?

Samo u Sjedinjenim Američkim Državama tri izuzetno teške masovne pucnjave uzdrmale su naciju u roku od 17 meseci – od kasnog proleća 2016. do jeseni 2017:

- 5. novembar 2017 – naoružani čovek ušao je na bogosluženje koje se održavalo u maloj crkvi u Saderlend Springsu, u Teksasu, pucao i usmrtio 26 ljudi, dok je 20 njih bilo teško ranjeno.

- 1. oktobar 2017 – u Las Vegasu, u Nevadi, naoružan čovek otvorio je vatru iz svoje hotelske sobe na 32. spratu. Pucao je u mnoštvo ljudi koji su se nalazili na koncertu na otvorenom, usmrtivši 58 ljudi, dok je preko 500 ranio. Ovaj zločin predstavlja najkobniju masovnu pucnjavu koju je pojedinac počinio u SAD.

- 12. jun 2016 – naoružani napadač usmrtio je 49 osoba i ranio preko 50 u noćnom klubu u Orlandu, Florida.

Pozovite članove razreda da naglas pročitaju sledeće tekstove: Psalam 73,2-16; Psalam 82. Čemu nas ovi Psalmi uče o gruboj stvarnosti tlačenja i nepravde u svetu?

Završite razgovor čitanjem ostalih stihova 73. Psalma. U 17. stihu psalmista kaže da ne razume zašto bezbožni napreduju „dok najposle uđoh u svetinju Božiju, i doznah kraj njihov“ (Psalam 73,17). Kako nam doktrina o Svetinji, sa svojim učenjem o sudu na kome se moramo suočiti sa izveštajem o svom životu, pomaže da ovaj život, sa svojim nepravdama i nejednakostima, posmatramo iz odgovarajuće perspektive? Pročitajte, takođe: 1. Korinćanima 4,5; 2. Solunjanima 1,3-10. Kako vam ovi stihovi, zajedno sa 73. Psalmom, pomažu da odgovorite na pitanja o Božjoj pravdi i nepravdi u svetu? (Za dalje proučavanje pročitajte Knjigu proroka Avakuma)

**Ilustracija**

Psalam 146,7-9. opisuje Božje delovanje. Kao Njegov narod, pozvani smo da Mu se pridružimo u radu.

U svetlosti ovog Psalma, razmotrite sledeće: lokalni pastor održavao je svake godine seminar za crkvene vođe. Na poslednjem seminaru pokušavali su da odgovore na dva pitanja:

1. Gde Bog deluje u našoj zajednici?

2. Gde i kako Bog želi da Mu se pridružim?

Ako je vaš razred dovoljno velik, podelite se u manje grupe da biste odgovorili na ova dva pastorova pitanja. Kako vaš razred može da se pridruži Bogu u onome što On već čini u vašoj zajednici preko drugih ljudi i organizacija? Ako imate mogućnosti, navedite na tabli dobre projekte koji se odvijaju u vašoj crkvenoj zajednici. Pitajte razred kako se njhova crkva može pridružiti i podržati dobre projekte koji su već u toku. Počnite da iznosite planove. Ako ne znate dešavanja u svojoj zajednici, zakažite sastanke sa vođama zajednice. Pitajte ih o tome i kako vaša crkva može da pomogne.

**Ilustracija**

Kada je voz napustio veliku železničku stanicu, kondukter je počeo da proverava karte putnika. Pogledao je kartu prvog putnika i rekao: „Prijatelju, mislim da ste u pogrešnom vozu.“ Čovek je odgovorio: „Ali prodavac karata me je uputio na ovaj voz.“ Kondukter je pozvao prodavca karata i shvatio da se on nalazi u pogrešnom vozu!<sup>18</sup>

**Za razgovor u razredu:**

Kada se vođa izgubi, kako sledbenici mogu ostati na pravom putu? Posle počinjenog greha protiv Vitsaveje, kako je car David ostao na pravom putu, vladajući pravedno i milostivo? Podsetite se u razredu 101. Psalma.

**Pismo**

Ilustracija Džona Stota, zagovornika pravde i milosrđa, prikazuje siromašne onako kako su opisani u Pričama Solomunovim. Prikaz siromašnih zasniva se na tri stiha iz Priča Solomunovih: Priče 14,31; Priče 29,7; Priče 31,8. Ako je moguće, nekoliko dana unapred dodelite jedan od ova tri teksta drugim članovima razreda; zamolite ih da pripreme komentare o tome šta njihov stih znači za njih. Neka podele svoje komentare sa ostatkom razreda.

1. Priče 14,31 – „Ko čini krivo ubogome, sramoti Stvoritelja njegova; a poštuje Ga ko je milostiv siromahu.“

Naš stav prema siromašnima odražava se u našem stavu prema Bogu. Isto tako, naš stav prema Bogu odražava se u našem stavu prema siromašnima. Bog je siromašnima podario dostojanstvo. Oni imaju neprocenjivu vrednost. Uzmite pohabanu papirnu novčanicu i pokažite je razredu. Pitajte ih: „Koliko vredi ova novčanica? Da li vredi manje zato što je izgužvana i izbledela?“

2. Priče 29,7 – „Pravednik razumije parbu nevoljnijeh, a bezbožnik ne mari da zna.“

Pročitajte ovaj stih zajedno, naglašavajući prvo reč pravednik, zatim razumije, a onda reč parba. Razgovarajte o tome šta predstavlja svaka od istaknutih reči. Na koji način ovaj stih pojašnjava šta znači biti pravednik ili bezbožnik?

Pročitajte u razredu tekst 2. Korinćanima 8,13.14. Zapazite: reč jednako javlja se dva puta. Grčka reč isoteis koristi se ovde da označi jednakost, i može da znači pravednost ili pravda – koja se mora primeniti na sve ljude. Pokažite sliku vage da prikažete koncept: jednakost=pravda.

3. Priče 31,8 – „Otvaraj usta svoja za nijemoga, za stvar svijeh namijenjenijeh smrti.“

Ovaj stih jasno prikazuje treću karakteristiku biblijske slike siromašnih. Siromašni su nemoćni i nemi. Kako mi i naša crkva možemo da govorimo u ime nemoćnih i nemih? Kakvo mesto zalaganje za siromašne i potlačene zauzima u misiji Crkve? Zapazite da Sveti Duh i Isus imaju ulogu Zastupnika koji deluju u korist bespomoćnog čovečanstva. Videti: Jovan 14,26; 1. Jovanova 2,1. Grčka reč parákletos u tekstu Jovan 14,26. ponekad se prevodi kao „Zastupnik“, „Utešitelj“ ili „Pomoćnik“. Zastupanje je Božja osobina, a Njegova Crkva treba da odražava Njegov karakter.

## Primena u životu

U okviru odeljka koji govori o primeni u životu, ispričajte naredne dve priče i primenite ih:

1. Ditrih Bonhofer bio je hrabri pobornik pravde i milosrđa, što je bio razlog zašto se našao u zatvoru. U zatvoru je napisao: „Tu i tamo ljudi beže od javnih rasprava i odlaze u svetinju ličnih vrlina. Međutim, svako ko ovo čini mora da zatvori svoja usta i oči pred nepravdom koja ga okružuje.“<sup>19</sup>


**Postavite u razredu sledeća pitanja:**

Šta prethodna izjava Ditriha Bonhofera znači za vas? Kakve implikacije ima za život adventističkog hrišćanina tamo gde vlada nepravda i gde nema milosti?

2. Aleks i nekoliko ljudi iz njegove crkve naizmenično provode noći u jednom skloništu za beskućnike. Aleks je tamo upoznao Grega, koji je upravo pušten iz zatvora. Greg je izjavio: „Oprosti mi ako se mnogo ne smejem; izgubio sam jedan zub u tuči u zatvoru.“ Sveti Duh podstakao je Aleksa da učini nešto u vezi sa Gregovim osmehom. Aleks je ispričao Gregovo iskustvo u subotnoškolskom razredu i jednom saosećajnom stomatologu iz crkve. Zahvaljujući velikodušnosti razreda i stomatologa Gregov problem je bio rešen. Greg je suznih očiju rekao: „Ne želim da pokvarim svoj novi izgled, tako da više neću koristiti duvan.“ Zatim je dodao obrativši se svom prijatelju: „Pazi, Aleks. Vratio mi se osmeh!“ Aleks je zaključio da postoji veza između Subotne škole i saosećanja. Kako vaš razred može da učini nešto slično?

_______
<sup>17</sup> 1) Novorođenče (2. Samuilova 12,13-19), umrlo je sedam dana nakon rođenja; 2) Amnon (2. Samuilova 13,28.29), ubijen prema naredbi polubrata Avesaloma; 3) Avesalom (2. Samuilova 18,9-15), ubijen od strane Joava; 4) Adonija (1. O carevima 2,19-25), pogubljen po Solomunovom nalogu.

<sup>18</sup> Nepoznat izvor, Sermon Illustrations, URL http://www.sermonillustrations.com/a-z/l/leadership.htm.

<sup>19</sup> Dietrich Bonhoeffer, Letters and Papers from Prison: The Enlarged Edition (New York: Touchstone, 1997), str. 5.
