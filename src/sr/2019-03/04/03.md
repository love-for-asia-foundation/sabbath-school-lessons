---
title:  "»Ustani, Bože, sudi...«"
date:   22/07/2019
---

`Pročitajte Psalam 82. Kakvu poruku pronalazimo u njemu?`

Uprkos naredbama i društvenim propisima koje im je Bog dao, izrailjski narod u različitim vremenima u svojoj istoriji nije uspeo da ispuni ovaj plan. Isuviše lako su postali nalik narodima iz svog okruženja, živeći po obrascu nepravde i ugnjetavanja. Vođe i sudije vodili su brigu samo o sebi, a njihova naklonost mogla je biti kupljena mitom. Bez sudova koji bi ih štitili, običan narod, naročito siromašni, bili su predmet iskorišćavanja.

Psalam 82. predstavlja odgovor na takve prilike. On prikazuje Božju ulogu kao Vrhovnog sudije, i opisuje prizor u kome Bog sudi vođama i narodnim sudijama. Ovaj Psalam naglašava da su oni koji ispunjavaju takve uloge u društvu »postavljeni da deluju kao sudije pod Njegovom upravom«. (Elen Vajt, Istorija proroka i careva, str. 198. original) Oni zauzimaju svoj položaj i obavljaju svoj posao kao Božji predstavnici i oni koji su podređeni Bogu. Prema psalmi­stinom gledištu, Božja pravda je primer kako zemaljska pravda treba da deluje. Ona, takođe, predstavlja merilo prema kome će pravdi ili nepravdi – i onima koji je dele – biti suđeno.

Psalam se završava posebnim pozivom upućenim Bogu da deluje (Psalam 82,8), da se umeša i zaustavi nepravdu koja je toliko raspro­stranjena u narodu. Poput mnogih Psalama, ovaj daje glas onima koji su nemi i ugnjetavani, onima čiji su glasovi ućutkani nepravednim sistemom u kome žive i rade.

Osamdeset i drugi Psalam upućuje poziv Bogu koji zauzima položaj Vrhovnog Sudije i Suverenog Vladara univerzuma i svih naroda. Ne postoji viši sud ili autoritet kome bi takav poziv bio upućen. Imamo sigurnost da još uvek postoji jasna prilika da se uputi poziv za pomoć kada zemaljski sudovi ne čuju ili ne podupiru vapaj siromašnih i potlačenih, što je često slučaj.

U različitim trenucima u svom životu možemo postati žrtve nepravde, ali sa druge strane, možemo biti oni koji čine nepravdu ili imaju koristi od nje. U tekstovima kao što je 82. Psalam, pronalazimo pronicljive i mudre reči, bilo da smo ugnjetavani ili ugnjetači. Bog se, takođe, brine o nepravednim sudijama, opisujući ih kao svoju decu i izražavajući želju da izaberu bolji život (vidi: Psalam 82,6). Prema tome, nada postoji čak i za one koji su na pogrešnoj strani kad je ugnjetavanje u pitanju, ako dozvole da budu promenjeni.
