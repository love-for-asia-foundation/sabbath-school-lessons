---
title:  Hodanje sa Gospodom
date:   24/07/2019
---

Kako se bližimo kraju Knjige Psalama, uzvici hvale čini se da su sve glasniji. Poslednjih pet Psalama počinju jednostavnim i neposrednim nalogom »Hvalite Gospoda!«, ali prvi od njih – Psalam 146 – posebno navodi Božju brigu prema siromašnima i potlačenima kao glavni razlog takve hvale.

`Pročitajte Psalam 146. Kakvu poruku nam upućuje? Šta Bog govori, naročito u tekstu Psalam 146,5-9?`

Kao što je sigurno da je Bog Stvoritelj ovoga sveta (vidi: Psalam 146,6), ovaj Psalam opisuje Božji neprestani rad u svetu kao rad Sudije, Darodavca, Oslobodioca, Iscelitelja, Pomagača i Branioca – i sav taj rad usredsređen je na ljude kojima je potrebna ova vrsta pomoći. To je nadahnjujuće viđenje o tome šta Bog ostvaruje i šta teži da ostvari u našem životu, zajednici i svetu.

Ponekad o brizi o nevoljnima razmišljamo kao o nečemu što treba da radimo jer je Bog tako naložio. Međutim, u Psalmu 146. rečeno je da Bog već to čini – a mi smo pozvani da Mu se pridružimo. Kada se borimo protiv siromaštva, ugnjetavanja, bolesti, mi zaista radimo sa Bogom i u skladu sa Njegovim namerama. Kakvu veću prednost možemo imati nego da sarađujemo sa Bogom u ispunjavanju onoga što je isto tako nadahnjujuće kao i Psalam 146?

Međutim, u tome se kriju prednosti i za nas. Hrišćani često govore o svojoj potrazi za Bogom i željom da uspostave blisku zajednicu sa Njim. Ipak, stihovi poput teksta Psalam 146,7-9, i mnogi drugi u Bibliji, ukazuju nam da je jedan od načina da pronađemo Boga da Mu se pridružimo u onome što On čini. Dakle, ako On nastoji da podigne siromašne, bolesne i potlačene, kao što je zabeleženo u 146. Psalmu, treba da radimo sa Njim. »Hristos je došao na ovu Zemlju da hodi i radi među siromašnima i patnicima. Njima je posvećivao najveći deo svoje pažnje. I danas, u licu svoje dece, Hristos posećuje siromahe i bednike, ublažavajući jad i otklanjajući patnje.

Ako bi nestalo nje i bede, ne bismo imali načina da shvatimo milost i ljubav Božju, ne bismo imali načina da upoznamo sažaljivog, milosrdnog nebeskog Oca.

Evanđeoski rad nikad ne otkriva toliku ljubav kao kad se vrši u najsiromašnijim i najbednijim oblastima.« (Elen Vajt, Testimonies for the Church, 7. sveska, str. 226)

`Kako ste se približili Bogu služeći drugima? `
