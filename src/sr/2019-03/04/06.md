---
title:  "Priče Solomunove: Milost nevoljnima"
date:   25/07/2019
---

Kao zbirka mudrih izreka, Priče Solomunove iznose raznoliku lepezu tema i životnih iskustava. Među njima su razmišljanja o siromaštvu, bogatstvu, zadovoljstvu, pravdi i nepravdi – ponekad iz različitih uglova. Život nije uvek jednostavan i lak, a Priče Solomunove nas upućuju na različite okolnosti i izbore koji utiču na način života, čak i među onima koji su verni Bogu.

`Pročitajte i uporedite sledeće tekstove: Priče 10,4; Priče 13,23.25; Priče 14,31; Priče 15,15.16; Priče 19,15.17; Priče 30,7-9. Šta ovi tekstovi govore o bogatstvu, siromaštvu, pomaganju nevoljnima?`

Priče naglašavaju Božju brigu i pažnju prema siromašnima i ranjivima. Ponekad su ljudi siromašni zbog okolnosti, loših izbora, iskorišćavanja, ali ma šta bio uzrok njihovih prilika, Gospod se i dalje opisuje kao njihov Stvoritelj (vidi: Priče 22,2) i Branilac (vidi: Priče 22,22.23). Ove ljude ne treba ugnjetavati ili iskorišćavati kakve god da su greške počinili.

Iako Priče nude bolji život ukoliko izaberemo mudrost i poslušnost Bogu, bogatstvo nije uvek rezultat Božjih blagoslova. Vernost Bogu se uvek smatra važnijom i u krajnjem smislu vrednijom od materijalne dobiti: »Bolje je malo s pravdom nego mnogo dohodaka s nepravdom.« (Priče 16,8)

Još jedno pitanje u Pričama jeste čestitost i pošteno upravljanje, vođenje poslova i primenjivanje pravde (Priče 14,5.25; Priče 16,11-13; Priče 17,15; Priče 20,23; Priče 21,28; Priče 28,14-16). Priče se ne bave samo životima pojedinaca, već nude uvid i u to kako društvo kao celina treba da deluje u korist svih, naročito onih kojima je potrebna zaštita. Ponovo se podsećamo da oni koji vladaju i koji se nalaze u ulozi vođe uz Božju pomoć treba upravo tako da postupaju (vidi: Priče 8,15.16), kao oruđa Njegove blagodati i saosećanja prema onima kojima je potrebna pomoć.

`Svakom je lako da oseti sažaljenje prema onima koji su u teškoj situaciji. Međutim, kako možemo iskoristiti to osećanje tuge i preduzeti nešto?`
