---
title:  Careva obećanja
date:   23/07/2019
---

`Pročitajte Psalam 101. Iako napisan za vođe, kakav važan savet možemo usvojiti u kakvom god položaju da se nalazimo?`

Psalam 101. je tekst namenjen vođama. Smatra se da je ove stihove sastavio David kao izrailjski car u ranim danima svoje vladavine. Možda su prilagođeni iz zaveta koje je dao u vreme kada je stupao na presto. U svojim iskustvima kao Saulov ratnik, a zatim i kao begunac koji se krio od Saula, bio je svedok kako car koji gubi svoj put može naneti štetu narodu i svojoj porodici. David je odlučio da bude drugačiji vođa.

Malo ko od nas može biti politički ili nacionalni vođa, ali svi imamo određene uloge u životu zahvaljujući kojima imamo priliku da utičemo na druge i da ih ohrabrimo. Taj uticaj možemo vršiti na svom radnom mestu, u zajednici, porodici ili crkvi. Elen Vajt objašnjava jednu od tih strana vođstva na sledeći način: »Davidov zavet zapisan u 101. Psalmu treba da bude zavet svih onih na kojima počivaju odgovornosti čuvanja uticaja doma«. (Elen Vajt, Counsels to Parents, Teachers, and Students, str. 119)

Kada imamo priliku, treba da budemo spremni da podržimo ova načela i ukažemo na njih onima koji zauzimaju položaj vođe u odnosu na nas. I mi, kada smo u ulozi vođe ili na svom mestu uticaja, imamo priliku da primenimo Davidova načela vođstva da bismo postali blagoslov drugima.  

Davidova polazna tačka je ukazivanje časti Bogu zbog Njegove milosti i pravde (Psalam 101,1), što je postalo temelj svega što je David težio da podupre svojim vođstvom. Nastojao je da nauči i primeni ove iste osobine u svom životu i radu. Da bi to ostvario, morao se odupreti iskušenju da rđavo postupa, da podlegne podmićivanju i nepoštenju, što naročito predstavlja zamku za one koji su na vlasti i rukovodećim položajima.

Imajući na umu koliko su važnu ulogu imali dobri savetnici koji su mu pomogli da učini ono što je ispravno, David se zalaže da pronađe poverljive savetnike i odredi poštene zvaničnike. Pravda i milost treba da obeleže njegovo vođstvo, čak i među onima koji su radili sa njim i za njega.

`Mi možda nismo u položaju da imamo savetnike i zvaničnike, ali kako možemo ispuniti svoj život uticajima koji nam pomažu da u svom životu i vođstvu pokažemo pravdu i milost onima kojima je to potrebno?`
