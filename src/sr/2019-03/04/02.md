---
title:  "Psalmi: pesme nade za potlačene"
date:   21/07/2019
---

Kao što smo već spomenuli, Bog vidi i čuje ljude koji doživljavaju muku i nevolju. U Psalmima najčešće čujemo vapaje onih ljudi koji se oslanjaju na Boga, ali još uvek nisu doživeli da pravda bude izvršena. Može se činiti da su potvrde Božje dobrote, pravde i sile nadvladane nepravdom i tlačenjem koje su osobe u ovim pesmama doživele ili posmatrale.

Ipak, to su pesme onih koji još uvek pevaju. Ni njihov život ni vera nisu ugušeni. Nada još uvek postoji; i potrebno je da Bog deluje dok nije prekasno, pre nego što zlo pobedi, pre nego što su nevoljni uništeni težinom zla koje se obrušava na njih. Pisci Psalama na ovaj način pokušavaju da premoste jaz između potvrda njihove vere i iskušenja i tragedija u životu.

`Pročitajte Psalam 9,7-9.13-20. Možete li da zamislite prilike u kojima se David, pisac Psalama, nalazio? Možete li osetiti napetost između njegove vere u Božju dobrotu i njegovog trenutnog iskustva? Kako ste se izborili borbom vere u Boga u trenucima velikih poteškoća?`

Odgovor koji se u knjizi Psalama ponavlja u vezi sa ovom napetošću odnosi se na nadu i obećanje o Božjem dobrom i pravednom sudu. Može se činiti da zlo i nepravda za sada pobeđuju, ali Bog će suditi zločincima i nepravednima. Oni će biti kažnjeni, dok će osobe koje su povredili i tlačili biti obnovljene i ponovo podignute.

U knjizi Razmišljanja o Psalmima (Reflections on the Psalms), K. S. Luis opisuje svoje prvobitno iznenađenje kada je zapazio uzbuđenje i čežnju za Božjim sudom, koji su više puta izraženi u Psalmima. S obzirom da mnogi biblijski čitaoci danas smatraju sud nečim čega se treba plašiti, on razmatra prvobitno jevrejsko gledište i piše: »Hiljade ljudi kojima je bilo oduzeto sve što su posedovali i na čijoj strani je pravda bila u potpunosti, najzad će biti saslušani. Naravno, oni se ne plaše suda. Znaju da je njihov slučaj neosporan – kad bi samo neko mogao da ga sasluša. Kada Bog dođe da sudi, to će se najzad ostvariti.« (K. S. Luis, Reflections on the Psalms [New York: Harcourt, Brace and Company, 1958], str. 11)

U Psalmima zapažamo nadu za potlačene, čak i sada, čak i usred njihovih trenutnih patnji i razočarenja.

`Kakve razloge imamo da ideju o sudu posmatramo kao nešto pozitivno, a ne nečega čega treba da se plašimo?`
