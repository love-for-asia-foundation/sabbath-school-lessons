---
title:  Pavle u Atini
date:   28/08/2019
---

Pavlove smernice kako da živimo i pokazujemo ljubav na najbolji mogući način.

Pavlovo pismo Rimljanima je najpoznatije po opširnom objašnjenju važnog učenja o spasenju verom zahvaljujući Hristovoj smrti. Pavle nudi praktične smernice kako najbolje da živimo i pokazujemo ljubav, na temelju Božje blagodati i ljubavi otkrivene u Isusu i Jevanđelju: »Molim vas, dakle, braćo, milosti Božje radi, da date tjelesa svoja u žrtvu živu, svetu, ugodnu Bogu; to da bude vaše duhovno bogomoljstvo.« (Rimljanima 12,1) U stvari, Pavle kaže da treba na taj način da živimo zbog onoga što je Bog učinio za nas u Isusu.

`Pročitajte i ukratko iznesite 12. poglavlje Rimljanima poslanice, naročito obraćajući pažnju na uputstva da volimo i brinemo o drugima, posebno nevoljnima.`

Dvanaesto poglavlje Rimljanima poslanice u određenom smislu predstavlja sažetak mnogih tema kojima Pavle posvećuje više pažnje u svojim drugim poslanicama. On govori o različitim ulogama i darovima unutar crkvenog tela, među kojima su služenje, pružanje ohrabrenja, velikodušno davanje (videti stihove 3-8). Međutim, to ne samo da treba činiti, već treba činiti na najbolji mogući način, sa oduševljenjem i – iznad svega – ljubavlju (videti stihove 9-11).

Pavle u praktičnom smislu opisuje ovakav način života. On podstiče vernike da budu strpljivi u poteškoćama i progonstvu, da se staraju o nevoljnima, da grade mir kad god i gde god je to moguće, i – kao što smo prethodno videli – da ljubazno odgovaraju na zlo i nepravdu, pobeđujući zlo činjenjem dobra (videti: Rimljanima 12,20.21).

Ovo poglavlje ističe šta znači živeti kao nova osoba, služeći Bogu pojedinačno i kao deo zajednice vernih. Pavle je rekao novim Isusovim sledbenicima da njihovi životi, najviše vrednosti i dela treba da se promene kao odgovor na ono što je Isus učinio za njih svojom smrću na krstu i nadom u večni život. Pošto su živeli u često okrutnom društvu sklonom ugnjetavanju, u srcu Rimskog carstva, Pavle ih poučava da žive drugačije. »I ne vladajte se prema ovome vijeku, nego se promijenite obnovljenjem uma svojega.« (Rimljanima 12,2)

`Kakvim stavovima i običajima treba da se oduprete u svojoj zajednici da biste kao Isusov sledbenik danas pokazivali ljubav i živeli dobrim načinom života? `
