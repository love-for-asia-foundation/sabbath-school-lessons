---
title:  Srnina služba i svedočenje
date:   26/08/2019
---

Kada je Crkva počela da se širi – kako je Isus predskazao – »u Jerusalimu i po svoj Judeji i Samariji i tja do kraja Zemlje«, (Dela 1,8) novi vernici usvajali su Isusovu veru i službu. Među njima je bila i Srna –poznata i kao Tavita – iz grada Jope. Ona je očigledno ozbiljno shvatila Isusov naročit nalog da kada odeva gole, ona to čini Isusu lično (videti: Matej 25,38.40).

`Pročitajte izveštaj o Srni i njenoj službi u tekstu Dela 9,36. Kako vaš život i služba mogu biti opisani na sličan način? Kako biste voleli da budu opisani?`

Izgleda da je Srnina služba bila takva da je njena uloga »učenika« (videti: Dela 9,36), njena vernost, energija i usredsređenost na druge bila prepoznata čak i izvan njenog rodnog grada.

Kada je Petar posetio grad nedaleko od Jope, stanovnici Jope su ga zamolili da dođe, jer je Srna prevremeno umrla (videti: Dela 9,37-41). Kada je stigao u Jopu, Petra su susreli mnogi kojima je Srna pomogla svojim zalaganjem za siromašne. Pokazali su mu odeću koju je sašila i rekli kako je mnogima pružila pomoć.

Naravno, to što se Petar tada pomolio za Srnu i što ju je Bog vratio u život nije garancija da će onima koji posvete svoj život službi drugima biti sve dobro u životu. Uostalom, Srna je već podnela bolest i smrt, dok je Stefan, jedan od prvih đakona, određenih da služi udovicama u crkvi, postao prvi mučenik (videti: Dela 7,54-60). Život posvećen službi nije put na kome se sve glatko odvija; ponekad, čak može predstavljati put sa više poteškoća.   

Međutim, u ovom izveštaju Bog je koristeći činjenicu da je narod u Srninom životu i smrti prepoznao Njegovu ljubav i silu izvršio snažan uticaj na stanovnike Jope: »I ovo se razglasi po svoj Jopi, i mnogi vjerovaše Gospoda.« (Dela 9,42)

`Ukoliko se desi da preminete, da li će ljudi žaliti za onim što ste činili, da li će im vaš rad nedostajati, kao što su se stanovnici Jope sećali Srnine službe i žalili za njom? Kako kao nasledstvo možemo ostaviti bolju službu? Kakve praktične sposobnosti posedujete – poput Srnine veštine da pravi odeću – koje možete upotrebiti u službi drugima? `
