---
title:  Davanje kao način objavljivanja Jevanđelja
date:   27/08/2019
---

Apostol Pavle je posle obraćenja prihvatio misiju da odnese Jevanđelja u neznabožački svet. Uspeh koji mu je Bog podario, pokrenuo je značajna pitanja o odnosu između jevrejskih korena nastale hrišćanske vere i novih Isusovih sledbenika iz neznaboštva. Na saboru u Jerusalimu susrele su se hrišćanske vođe iz jevrejstva i neznaboštva da bi razgovarali o tome i tražili Božje vođstvo u vezi sa ovim složenim pitanjima. Izveštaj o tom sastanku i njegovi zaključci zabeleženi su u 15. poglavlju Dela apostolskih.

Međutim, u izveštaju o ovom sastanku u 2. poglavlju Galatima poslanice, Pavle dodaje još jednu važnu pojedinost uputstvima koja je primio nakon Sabora u Jerusalimu za svoju dalju službu među neznabošcima: »Samo da se opominjemo siromašnijeh, za koje sam se i starao tako činiti.« (Galatima 2,10)
Pavle je nastavio da teži ovom cilju i lično (videti: na primer, Dela 20,35) i kroz svoju službu. Poput Rane crkve u Jerusalimu, Pavle je proširio viđenje hrišćanske zajednice da prihvati sve vernike.

`Pročitajte tekst 2. Korinćanima 8,7-15. Kako Pavle povezuje Jevanđelje i velikodušno davanje?`

Pavle, takođe, spominje dva starozavetna teksta u želji da podstakne vernike na velikodušnost i staranje o drugim vernicima u teškim okolnostima. Naveo je izveštaj o Božjem velikodušnom davanju mane izrailjskom narodu u pustinji kao model davanja i deljenja među širom crkvenom zajednicom (videti: 2. Korinćanima 8,15). Takođe je naveo tekst Psalam 112,9: »Prosu, dade siromasima; pravda njegova ostaje dovijeka.« (2. Korinćanima 9,9)

Pavle je podsticao svoje čitaoce da voljno daju, da redovno izdvajaju deo svojih prihoda, jer bi im to olakšalo prikupljanje kada on ili Tit posete njihovu crkvu da skupe darove i odnesu hrišćanima u Jerusalimu kojima je potrebna pomoć. On je koristio primer jedne crkve da bi ohrabrio druge crkve da pokažu sličnu velikodušnost. »Ogledom poreze (službe) ove hvaleći Boga za vaše pokorno priznanje Jevanđelja Hristova, i za prostotu podjele k njima i k svima.« (2. Korinćanima 9,13)

`Kako treba da postavimo prioritete u davanju, kada nismo u mogućnosti da damo za svaki izloženi cilj ili potrebu? `
