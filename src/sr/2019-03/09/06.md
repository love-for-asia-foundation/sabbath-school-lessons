---
title:  "Jakov »pravedni«"
date:   29/08/2019
---

Prema hrišćanskoj tradiciji Jakov, Isusov brat ili polubrat, postao je vođa Rane crkve u Jerusalimu i upravo je on predsedavao saborom u Jerusalimu (videti: Dela 15; Galatima1; 2). Ako je tako, onda je verovatno on pisac poslanice sačuvane u Bibliji kao Poslanica apostola  Jakova.

Ime Jakov bilo je uobičajeno ime u to vreme, ali ako je u pitanju ista osoba, on je, takođe, mogao biti crkveni vođa poznat kao Jakov »pravedni«, što ukazuje na mudrog vođu koji je na pravi način postavio priroritete, kada je u pitanju ophođenje prema drugima i staranje o zaboravljenima i ugnjetenima. Knjiga koja nosi njegovo ime opisana je kao »Novozavetna knjiga poslovica«, jer je usredsređena na praktičnu pobožnost i mudro življenje Božjih sledbenika. Pisac Poslanice apostola Jakova bio je željan da podseti svoje hrišćanske čitaoce da budu »tvorci riječi, a ne samo slušači, varajući sami sebe« (Jakov 1,22), i da se vera koja je bitna – čista i bez mane pred Bogom – bavi brigom o nevoljnima i potlačenima i odupiranjem uticaju društva (videti: Jakov 1,27).

`Pročitajte: Jakov 2,1-9; Jakov 5,1-5. Kako se Jakovljev stav prema bogatima razlikuje od uobičajenog stava u većini društava? Koja su njegova naročita uputstva u vezi sa tim kako se treba odnositi prema bogatima i siromašnima u crkvenoj zajednici?`

Jakov tvrdi da ukoliko nekome poželimo sve najbolje – čak i Božji blagoslov – dok on podnosi hladnoću i glad, to mu neće pružiti utehu. Pružanje prave hrane i odeće biće mnogo korisnije u izražavanju i pokazivanju naše brige prema njima od svih plemenitih osećanja i lepih želja (videti: Jakov 2,14-16). Jakov ovo koristi kao primer međusobnog uticaja vere i dela u okviru našeg odnosa sa Bogom. On, takođe, ponavlja (Jakov 2,8) da je Isus učio da volimo bližnje kao sebe, pokazujući kako ovu zapovest treba izvršavati u svakodnevnom životu. To se postiže u službi Bogu i drugima, ne zato da bismo zaradili spasenje već zato što tako ispoljavamo pravu veru.

`Zašto je lako, čak i podsvesno, da veću pažnju posvećujemo bogatima u odnosu na siromašne?`
