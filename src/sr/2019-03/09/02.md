---
title:  Nova vrsta zajednice
date:   25/08/2019
---

Posle Isusovog vaznesenja i izlivanja Svetog Duha na dan Pedesetnice, grupa vernika, čiji je broj brzo rastao, osnovala je Ranu crkvu, novu vrstu zajednice među Isusovim sledbenicima, koju su u početku vodili Isusovi prvi učenici. Međutim, ova nova zajednica nije bila njihova tvorevina; ona je izgrađena na temelju Isusovih učenja i službe i duge istorije jevrejskog Pisma i njihovih proroka.

`Pročitajte: Dela 2,42-47; Dela 4,32-37. Šta prepoznajete kao ključne činioce u ovim opisima zajednice Rane crkve?`

Dok se čini da Izrailjci nikada nisu u potpunosti uspeli da ostvare plan kad je reč o pravednom i velikodušnom društvu, rana crkvena zajednica ozbiljno je shvatila nalog »da ne bi bilo siromaha među vama«. (5. Mojsijeva 15,4) Jedan od praktičnih izraza njihove vere bilo je deljenje materijalnih dobara – prodavali su čak i svoja imanja i tako doprinosili rastu novčanih sredstava (videti: Dela 4,34-5,2) – da bi zadovoljili potrebe drugih vernika, kao i da bi postali blagoslov onima koji nisu pripadali mladoj zajednici, naročito preko službe izlečenja (videti: Dela 3,1-11; Dela 5,12-16).

Ova zajednica ni na koji način nije bila utopijsko društvo. Kako se broj vernika povećavao, rasla je napetost oko upravljanja ovim sredstvima, naročito oko svakodnevnog deljenja hrane udovicama (videti: Dela 6,1). Učenici, koji su prirodno bili vođe grupe, želeli su da se usredsrede na propovedanje Jevanđelja. Da bi rešili nastalu situaciju, bilo je potrebno da izvrše reorganizacuju. Prema tome, sedam ljudi je određeno da se bave praktičnim pitanjima crkvene zajednice. Ovo je možda bilo prvo prepoznavanje različitih službi i sposobnosti potrebnih u Crkvi; u isto vreme, to je bio pokazatelj koliko je važna praktična služba u crkvenom životu i svedočenju. »Ista načela pobožnosti i pravednosti kojima je trebalo da se rukovode starešine Božjeg naroda u Mojsijevo i Davidovo vreme, trebalo je da slede oni kojima je poveren nadzor nad tek organizovanom Božjom crkvom u vreme Jevanđelja.« (Elen Vajt, Apostolska crkva –Hristovim tragom, str. 95. original)

`Pokušajte da zamislite kakve su prilike vladale u toj ranoj zajednici. Kako mi danas možemo odražavati ta ista načela? `
