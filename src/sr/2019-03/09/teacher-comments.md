---
title:  Pouka za učitelje
date:   30/08/2019
---

## Opšti pregled

Isus započinje Veliki nalog (Matej 28,19.20) rečju „dakle“. Kad god naiđemo na ovu reč, treba da pogledamo šta joj prethodi da bismo razumeli izjavu koja sledi. U ovom slučaju, Veliki nalog je dat na osnovu Isusove izjave: „Dade Mi se svaka vlast na nebu i na Zemlji.“ (Matej 28,18)

Isusova zapovest u vezi sa stvaranjem učenika, krštavanjem, poučavanjem i nastavanjem u Njemu temelji se na Njegovoj vlasti. Previše često ovaj Veliki nalog jednostavno vidimo kao zapovest „idite“. Međutim, u pitanju je poziv da se oslonimo na Njegovu silu i vlast dok prikazujemo Njegov karakter i učenja drugima. Njegov poziv na službu obuhvata Njegovo saučešće prema siromašnima i bespomoćnima kao što je otkriveno u Jevanđeljima.

U lekciji za ovu sedmicu, osvrnućemo se na to kako je novozavetna crkva prihvatila Hristovo saučešće prema siromašnima. Videćemo kako je Rana crkva posle Pedesetnice organizovala službe u kojima je pokazala saučešće i kako su učenici i vođe sve veće Hrišćanske crkve takve službe postavili u središte svoje misije.

**Ciljevi**

- Istražite sa svojim razredom model uravnotežene i sveobuhvatne (holističke) službe prikazane u tekstu Dela 2,41-47.

- Istražite ulogu duhovnih darova datih da olakšaju crkvenu službu i poziv upućen svakom verniku da služi potrebama drugih ljudi.

- Kao razred procenite uspeh svoje crkve dok, uz pomoć Svetog Duha, nastojite da nastavite sveobuhvatnu službu novozavetne crkve.

## Komentar

**Pismo**

Zamolite članove razreda da pročitaju tekst Dela 2,41-47. Podsetite se pet elemenata službe koje pronalazimo u životu Rane crkve kao što je prikazano u ovom tekstu. Koliko ovih elemenata je deo službe vaše crkve?

- Bogosluženje (Dela 2,42.46.47)

- Zajedništvo (Dela 2,42)

- Služba u zajednici (Dela 2,45)

- Sabiranje (Dela 2,41.47)

- Učeništvo (Dela 2,42)

**Pismo**

Pročitajte tekst Dela 9,36-42. Dorka, ili Tavita, Hristova učenica, živela je u gradu Jopi, na obali Sredozemnog mora. Dorka je grčko ime i znači „srna“, dok je Tavita aramejski prevod tog imena. Srna je bila velikodušna osoba koja je pravila određene stvari, posebno odeću, nevoljnima u Jopi. Bila je voljena u tamošnjoj zajednici. Kada se razbolela i umrla, vernici koji su je poznavali odmah su pozvali Petra.

Kada je Petar stigao u dom u kome je Srnino telo ležalo, bilo je mnogo uplakanih udovica. Sve su pokazale Petru odeću koju im je Srna sašila. Zamolivši ih da izađu iz sobe, Petar se pomolio i rekao ženi koja je preminula: „Tavita, ustani.“ (Dela 9,40) I ona je ustala iz mrtvih. Kao rezultat, mnogi ljudi u Jopi poverovali su u Gospoda.

Srna nije bila vraćena iz mrtvih samo radi nje same. Petar je jednim delom vratio Srnu u život zbog udovica i drugih ljudi u Jopi kojima je bila potrebna pomoć koju je mogla da im pruži. Ona je lep primer kako treba da služimo ljudima oko sebe kojima je potrebna pomoć. Da li je Tavitin duh podignut u život u vašoj crkvi? Kakvu službu vaša crkva obavlja koja će u velikoj meri nedostajati zajednici ukoliko se iznenada prekine?

**Ilustracija**

Odlike Rane crkve, kao što su prikazane u tekstu Dela 2,41-47. i Srninom životu, i danas postoje. Sledi primer: u poslednjih 18 godina grupa saosećajnih vernika okrenutih zajednici, pripadnika Hrišćanske adventističke crkve u Spenservilu, u državi Merilend, uključeni su u službu koju nazivaju „Keep in Stitches“. Sastaju se ujutru jednom sedmično da proučavaju i da se mole, neguju zajedništvo i rade zajedno kako bi ispunili potrebe zajednice koja ih okružuje. U podne „lome hleb“ ručajući zajedno. Susreli su se sa vođama u svom susedstvu i shvatili da ima mnogo potreba. Ova grupa ispunila je izrečene potrebe šijući ćebad za decu majki koje su živele u prihvatilištima; izrađujući jastučnice; sastavljajući komplete za ličnu negu za beskućnike; i odgovarajući na zahteve misionskih projekata iz inostranstva na taj način što su šili jorgane, ćebad, kape i odeću. Šta je vaša crkva učinila da utvrdi potrebe vaše zajednice? Šta bi bilo potrebno učiniti kada se otkriju kakve potrebe su u pitanju?

**Pismo**

Pročitajte sledeća tri biblijska teksta o duhovnim darovima u Ranoj crkvi: Rimljanima 12,4-6; 1. Korinćanima 12,4.5; 1. Petrova 4,10.

Zapazite da ovi duhovni darovi nisu samo talenti dati ljudima da čine što žele. Ovi darovi dati su Crkvi da ispuni potrebe službe. Apostol Pavle navodi upečatljivu listu duhovnih darova koje je Bog podario svojoj Crkvi preko vernika. Podsetite se u razredu ovih listi: Rimljanima 12,6-8; 1. Korinćanima 12,7-11.27-31; Efescima 4,11-13. Sastavite listu duhovnih darova koje vaš razred smatra da ima. Zamolite ih da kažu kako koriste svoje duhovbe darove za službu unutar i izvan svoje crkve.

**Ilustracija**

Razmotrite sledeće: „Novozavetne crkve bile su zajednice ljudi koje služe, oruđa koja služe u društvu. Nikakve razlike u položaju ili statusu nisu delile Božji narod. Crkvene vođe prvenstveno su bile odgovorne za pripremanje vernika za produktivnu službu i svedočenje ljudima. Crkva nije smatrana muzičkim društvom koje je unajmilo izvođače, i sedi i uživa u izvođenju. Crkva je bila orkestar u kome je svakom verniku dodeljen određeni deo kompozicije.“<sup>36</sup>

Razgovarajte o implikacijama prethodnog navoda. Postavite članovima razreda pitanje: Kako je svako od vas pozvan da služi drugima u Isusovo ime? Ohrabrite članove razreda da razgovaraju o ideji „svaki vernik, misionar“.

**Ilustracija**

U novozavetnoj crkvi, a i danas, dinamičnu hrišćansku zajednicu činili su vernici koji služe drugima i uključeni su u sveobuhvatnu, holističku službu. Holističke zajednice mogu biti različite, ali imaju određene zajedničke osobine: 1) holističko shvatanje crkvene misije; 2) duhovnost u čijem je središtu Hristos; 3) zdrava pokretačka sila zajednice i 4) vršenje holističke službe.

Slede aktivnosti u koje je uključena holistička crkva:

*Težeći holističkom razumevanju crkvene misije, holistička crkva:*

- Podstiče ideju dobro uravnotežene službe koja obuhvata učeništvo, evangelizam i društveni rad.

- Podržava dobročinstvo, samilost, razvoj zajednice i zastupanje pravde. Gde god ljudi pate, Crkvi se pruža prilika da svetli kao Hristovo telo.

- Smatra da se služba u osnovi temelji na odnosima, teži da razvije dugoročne odnose sa onima koji primaju pomoć i nastoji da im poželi dobrodošlicu u crkvenu zajednicu.

- Smatra da misija ima i lokalni i globalni karakter.

*Težeći posvećenju i bogosluženju u čijem je središtu Hristos, holistička crkva:*

- Usmerava život crkvene zajednice ka važnom bogosluženju, naglašavajući duboku zahvalnost za spasenje koje primamo blagodaću kroz veru u Hrista.

- Oslanja se na silu Božjeg Duha u plodonosnoj službi.

- Vođena je nadahnutom Božjom rečju, poučava doktrine koje su čvrsto utemeljene na principu Sola scriptura – Biblija i samo Biblija – kao apsolutno moralno načelo u određivanju šta je ispravno, a šta pogrešno.

- Podstiče pobožan život u službi Bogu, molitvu i proučavanje radi rasta i učeništva.

- Širi Božju samopožrtvovanu ljubav prema izgubljenima, usamljenima i slabima, i neguje posvećenost prema misionskom radu kao prirodnom izdanku obožavanja Boga.

*Težeći zdravoj pokretačkoj sili zajednice, holistička crkva:*

- Shvata da odnosi unutar crkve treba da budu zdravi i ispunjeni ljubavlju. Niko ne želi da dođe u crkvu u kojoj može da se oseti napetost među porodicama koje se ne slažu.

- Moli se i podržava pastore i vođe, gaji empatiju zbog tereta koji je Gospod stavio na njihova pleća, i ne zaboravlja da bude strpljiva i spremna da prašta ukoliko pogreše.

*Težeći vršenju holističke službe, holistička crkva:*

- Poziva, obučava, osposobljava i organizuje vernike za službu, izgrađujući široku lepezu duhovnih darova.

- Podržava službu radeći skladno sa drugima na organizovan način, ne smatrajući sebe osobenom, sveznajućom ili mučenicom koja nije odgovorna za druge i ne zavisi od braće i sestara.

- Ne zaboravlja da je služba usredsređena na dve pojedinosti: na ljude unutar i izvan crkve. Jednostrano usredsređivanje može da naruši drugu stranu.

Kao razred procenite svoju crkvu u odnosu na prethodno navedene kategorije.

Molite se zajedno da holistički pristup službi novozavetne crkve postane stvarnost u vašoj crkvi.

## Primena u životu

Služba u Novom zavetu predstavlja služenje Bogu i zajednici u Njegovo ime. Isus je dao obrazac hrišćanske službe. On nije došao da Mu služe, nego da služi (videti: Matej 20,28; Jovan 13,1-17).

Pitajte razred šta očekuju da crkva učini za njih.

Stavite izazov pred njih da shvate da uspeh crkvene službe zavisi više od toga šta svaki vernik doprinosi službi nego od toga šta vernici očekuju da prime.

Navedite službe koje vaša crkvena zajednica vrši unutar crkve i u susedstvu.

Pozovite članove razreda da prepoznaju u koje od navedenih službi i aktivnosti su uključeni, i napišite njihova imena na listi ispod određene službe.

Zahvalite se onima koji su uključeni u rad i stavite izazov pred ostale da služe u ovim oblastima.

Služba sigurno treba da stavi naglasak na širenje Jevanđelje Isusa Hrista drugima da bi Ga upoznali i prihvatili kao ličnog Spasitelja i Gospoda u svom životu. Treba da ih nadahne da idu dalje, da još više streme da upoznaju Hrista kao suštinu svog postojanja i životne službe. Hrišćani, pored toga, pozvani su da u Hristovo ime služe ispunjavajući potrebe ljudi sa ljubavlju i poniznošću. Naizmenično čitajte sledeće tekstove: Matej 20,26; Jovan 2,5.9; Dela 6,1-3; Rimljanima 1,1; Galatima 1,10; Kološanima 4,12. Ako biste pregledali zapisnik vašeg crkvenog odbora, u kojoj meri bi se donesene odluke odnosile na neposrednu službu u zajednici u kojoj se crkva nalazi? Kako se vaši odbori mogu u većoj meri okrenuti misonskom radu?  

_______
<sup>36</sup> Rex Edwards, A New Frontier: Every Believer a Minister (Mountain View, CA: Pacific Press Publishing Association, 1979). str. 6, 7.
