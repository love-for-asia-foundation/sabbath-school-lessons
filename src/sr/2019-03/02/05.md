---
title:  Drugi desetak
date:   10/07/2019
---

Mnogi hrišćani prepoznaju i slede biblijska uputstva u vezi sa davanjem – ili vraćanjem – desetka. Obično se navodi tekst Malahija 3,10. koji predstavlja jednostavno pravilo, prema kome vernici daju 10 posto od svog prihoda da bi podržali crkveni rad na širenju Jevanđelja. Pošto su im povereni deseci, crkve obično imaju stroge smernice o korišćenju ovih novčanih sredstava, prvenstveno za podršku neposredne službe i evangelizma.

`Pročitajte tekst 5. Mojsijeva 14,22-29. Šta je u ovim uputstvima glavna svrha desetka?`

Ponekad se nađemo u iskušenju da pomislimo da smo ispunili svoju obavezu davanja, kada damo tih deset procenata. Međutim, uputstva data Izrailjcima ukazuju da je deset procenata polazna tačka. Proučavanja nagoveštavaju da bi tadašnji Izrailjac koji je živeo i davao prema uputstvima datim u Levitskim zakonima za delo Gospodnje redovno davao između jedne četvrtine i jedne trećine godišnjih prihoda, podupirući sveštenike i Svetilište, i pomažući siromašnima.

Pojedini proučavaoci Biblije opisuju ovo davanje – naročito kada se pomažu stranci, siročad i udovice – kao drugi desetak. Jasno je da je narod trebalo da uživa u rezultatima svoga rada i da proslavama obeležava žetvu. Bog je obećao da će ih blagosloviti, naročito u novoj zemlji, ali taj blagoslov nije trebalo da uzmu olako ili da zaborave na one koji nisu bili toliko blagosloveni.

U vreme redovnih godina, ovaj deo žetve trebalo je doneti u Svetilište i odatle ga deliti. Međutim, svake treće godine, posebno su bili usredsređeni na deljenje blagoslova u svojoj zajednici. U vreme tih proslava žetve, posebnu pažnju su upućivali onima koji su lako mogli biti zanemareni ili zaboravljeni: »I daš Levitu, došljaku, siroti i udovici da jedu u mjestima tvojim i nasite se.« (5. Mojsijeva 26,12)

Prema Božjim uputstvima, makar jedan deo izrailjskih darova trebalo je usmeriti na pružanje novčane i praktične pomoći onima kojima je pomoć bila najpotrebnija.

Da ponovimo, ta praksa se zasnivala na sećanju naroda i na tome što su cenili kako je Bog bio milo­stiv i pravedan prema njima.

`Pročitajte tekst 5. Mojsijeva 26,1-11. Šta im Gospod govori? Kako ove reči treba da primenimo na svoj stav prema davanju onima kojima je pomoć potrebna?`
