---
title:  Robovi, udovice, siročad, stranci
date:   09/07/2019
---

`Pročitajte tekst 2. Mojsijeva 23,9. Kakvu poruku Bog upućuje Izrailju u ovom tekstu?`

Kao tek oslobođeni robovi, Izrailjci su znali šta znači biti potlačen, izrabljivan i ponižavan. Dok su slavili svoju slobodu, Bog se postarao da ne zaborave odakle su došli, šta znači biti odbačen i šta je On učinio da ih oslobodi. Uspostavio je Pashu u znak sećanja i pružio im priliku da prepričavaju taj događaj: »Rukom krjepkom izvede nas Gospod iz Misira, iz doma ropskoga.« (2. Mojsijeva 13,14)

`Pročitajte tekst 2. Mojsijeva 22,21-23. Koliko je sećanje na njihovo ropstvo bilo važno u vezi sa uputstvima kako narod treba da se ophodi prema onima koji u njihovoj novoj zajednici imaju najmanje mogućnosti?`

Posle dobijanja Deset zapovesti uzvici jedva da su utihnuli, kada je Mojsije pozvan da provede više vremena sa Bogom, koji mu daje detaljne naloge o tome kako ove uzvišene zapovesti treba primeniti u životu izrailjske zajednice. Čak i pre uputstava za izgradnju Šatora od sastanka, Bog daje tri poglavlja zakona o prikladnom ophođenju prema robovima, zakone koji su bili u oštroj suprotnosti sa ophođenjem kakvo su mnogi Izrailjci doživeli. Dati su zakoni koji se bave zločinima, imovinom, svakodnevnim životom i načelima za osnivanje sudova koji će sprovoditi ove zakone i izvršavati pravdu (vidi: 2. Mojsijeva 21-23).

Među ovim zakonima bila je istaknuta briga prema sunarodnicima u novoj zajednici, kao i briga prema tuđinima i najranjivijima. Ovi ljudi nisu smeli biti izrabljivani; čak su im data prava da dođu do hrane na način na koji će njihovo dostojanstvo biti ispoštovano, kao što je pabirčenje ostataka od useva sa požnjevenih polja. Takvo ophođenje prema »tuđinima« i strancima nije bilo uobičajeno u drevnom svetu. Čak i danas čini se da pojedinci zaboravljaju važna moralna načela koja pronalazimo ovde u vezi sa ophođenjem prema drugima.

`Kakva sećanja na lična iskustva vas čine saosećajnijima i zabrinutijima, kada je reč o nepravdi ili patnji drugih?`
