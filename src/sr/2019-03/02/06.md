---
title:  Jubilarna godina
date:   11/07/2019
---

Sabirajući Izrailjce kao narod koji nije imao svoj dom i koji je čekao da stigne u Obećanu zemlju, Bog je znao koliku će važnost zemlja dobiti kada osnuju svoju zajednicu u Hananu. Pod vođstvom Isusa Navina, Bog je nadgledao podelu zemlje po plemenima i porodicama.

Međutim, takođe je znao da će se vremenom bogatstvo, prilike i sredstva povezana sa posedovanjem zemlje sticati u rukama nekolicine. Porodične poteškoće, rđavo zdravlje, pogrešne odluke i druge nesreće mogu navesti vlasnike zemlje da prodaju svoju zemlju radi kratkoročnog dobitka ili jednostavno da bi preživeli, ali to je značilo da će porodica biti lišena imovine u budućim naraštajima.

Bog je dao rešenje koje je sprečavalo ovakvu pojavu, proglasivši da zemlja nikada ne može biti u potpunosti otuđena. Umesto toga, zemlja je mogla biti prodata samo do sledeće »jubilarne godine«, kada bi bila vraćena porodici kojoj je bila dodeljena. Svaka prodata zemlja mogla je biti otkupljena od strane prodavca ili drugog člana prodavčeve porodice u bilo kom trenutku. Da ponovimo, Bog podseća narod na njihov odnos sa Njim i kako ta zajednica utiče na odnose sa drugim ljudima: »Ali da se zemlja ne prodaje zasvagda, jer je Moja zemlja, a vi ste došljaci i ukućani kod Mene.« (3. Mojsijeva 25,23)

`Pročitajte tekst 3. Mojsijeva 25,8-23. Šta mislite koliko bi društvo bilo drugačije da su se ova načela primenjivana, naročito reči »zato ne varajte jedan drugoga«?`

»Pravila koja je Gospod propisao trebalo je da osiguraju društvenu jednakost među ljudima. Odredbe o subotnoj i jubilarnoj godini svakako bi, bar u velikoj meri, ispravile zla koja su se u proteklom razdoblju nagomilala na društvenom i političkom području narodnog života.«  (Elen Vajt, Stvaranje, patrijarsi i proroci, str. 534. original)

Biblijski istoričari nisu sigurni da li su se ovi ekonomski i društveni ciklusi ikada u potpunosti poštovali određeni vremenski period (vidi: 2. Dnevnika 36,21).

Čak i da nisu, ova pravila pružaju zanimljiv uvid u to kako bi svet izgledao da se Božji zakoni u celosti poštuju. Štaviše, oni ističu Božju naročitu brigu prema siromašnima i odbačenima, kao i staranje da se u našem svetu na praktičan način pokaže poštenje.
