---
title:  Bog koji čuje
date:   07/07/2019
---

»Dobro vidjeh nevolju naroda svojega u Misiru, i čuh viku njegovu od zla koje mu čine nastojnici, jer poznah muku njegovu.« (2. Mojsijeva 3,7) Dugo je čekati četiri stotine godina, naročito kada se čeka u uslovima sve surovijeg ropstva. Bog je obećao da će se vratiti svom narodu i izvesti ga iz Egipta, ali iz naraštaja u naraštaj bili su ostavljeni u toj zemlji da stiču bogatstvo i grade ugled svojim idolopokloničkim tlačiteljima dok se činilo da Bog ćuti.

Tada se Bog pokazao na jedinstven način. Pojavio se u grmu koji gori u dalekoj pustinji neočekivanom vođi, princu izgnaniku i poniznom pastiru po imenu Mojsije. On je nevoljnom Mojsiju poverio jedan zadatak, a prvi deo tog zadatka sastojao se u tome da se vrati izrailjskom narodu u Egiptu sa porukom da je Bog čuo i video ugnjetavanje koje su doživeli – i da Mu je stalo. U stvari, On je nameravao da učini nešto što će korenito promeniti njihove prilike.

`Pročitajte tekst 2. Mojsijeva 3,16.17. Zašto je bilo važno da Bog ovom posebnom porukom započne otkrivanje plana svom narodu? Šta privlači vašu pažnju u ovoj Božjoj izjavi?`

Međutim, Bog se tu ne zaustavlja. Ne samo da je imao plan da ih povede u bolju zemlju, već nije želeo da Njegov narod napusti Egipat siromašan. Stotinama godina doprinosili su bogatstvu Egipatskog carstva. Bog je predvideo da će faraon u početku pružati otpor, ali je uverio Mojsija da će Izrailjcima biti nadoknađeno za sve godine mukotrpnog rada: »I učiniću da narod nađe ljubav u Misiraca, pa kad pođete, nećete poći prazni.« (2. Mojsijeva 3,21)

Posle mnogo godina ugnjetavanja, Bog je iskoristio priliku da sa ovim nekadašnjim robovima uspostavi novi oblik društva. Želeo je da žive drugačije i osnuju društvo koje će biti održivo i ostvarivo. Njegov plan je bio da ovaj novi društveni oblik postane uzor okolnim narodima i da blagoslovi koje prime od Boga, kao i u Avramovom slučaju, budu blagoslov čitavom svetu.

`Koliko vam je važno da je Bog Bog koji vidi patnju svoga naroda u svetu i čuje njihov vapaj za pomoć? Šta vam to govori o Bogu? Razmotrite tekst: 2. Mojsijeva 4,31.`
