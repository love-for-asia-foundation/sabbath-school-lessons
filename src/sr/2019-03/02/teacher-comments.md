---
title:  Pouka za učitelje
date:   12/07/2019
---

## Opšti pregled

U lekciji prošle sedmice veličali smo Božje stvaranje i uvideli žalosnu stvarnost da je pojavom greha Njegov savršen svet postao grešan. Bog je odmah pokrenuo plan obnovljenja da pokaže kakav je Njegov svet trebalo da bude.

Mi živimo u fazi „sada, ali ne još“ ovog plana obnovljenja, što znači da Božje carstvo neće biti potpuno obnovljeno dok Isus ne dođe da okonča greh. Međutim, mi možemo prihvatiti i doživeti neke od blagoslova Njegovog carstva.

Tema o biblijskoj pravdi za ovo tromesečje prikazuje Božji plan za bolji svet, dok čekamo „ne još“.  Pravdu možemo definisati kao prikaz Božje pravednosti preko pravednih dela. U stvari, pojmovi „pravednost“ i „pravda“ često se koriste jedan umesto drugog kada se prevode sa jevrejskog i grčkog. I „pravednost“ i „pravda“ mogu da znače „pravičnost“.

**Ciljevi**

- U ovoj lekciji proučavajte sa svojim razredom o implikacijama odnosa između pravednosti i pravde.

- Radujte se zajedno jer Bog čuje i zna stanje grešnog čovečanstva.

- Podstaknite razred da shvati dublje značenje Deset zapovesti u svetlosti biblijske pravde.

- Istaknite Božji savet upućen Njegovom narodu da pored desetka daje darove da bi podržao Gospodnje pravedno delo.

- Dublje istražite sistem jubilarne, oprosne godine koji je Bog ustanovio, čija je svrha bila da izjednači društveni i ekonomski položaj ljudi.

## Komentar

**Pismo**

„Blagost (tsedeq) je i pravda (mishpat) podnožje prijestolu Tvojemu, milost i istina ide pred licem Tvojim.“ (Psalam 89,14; Daničić) [„Pravda i pravednost temelj su prestola Tvoga, ljubav i istina koračaju pred Tobom.“ (Psalam 89,14; Stvarnost)] „Pravednik (diakos) će od vjere živ biti.“ (Rimljanima 1,17)

Ovi stihovi jedni su od mnogih primera kako su „pravednost“ i „pravda“ tesno povezani i u Starom i u Novom zavetu i kako se mogu koristiti jedan umesto drugog. Ako imate pristup Novom zavetu na grčkom jeziku, potražite i druge reference za reč „pravednost“ i prevedite je, takođe, sa „pravda“. Zapazite kako ova vežba ukazuje na mogućnost zamene ove dve reči. Razgovarajte u razredu o posledicama bliskog odnosa između „pravednosti“ i „pravde“ u svakodnevnom životu. Kako ovaj odnos između „pravednosti“ i „pravde“ primenjujemo na ljude?

**Pismo**

„I reče Gospod: Vika je u Sodomu i Gomoru velika, i grijeh je njihov grdan. Zato ću sići da vidim eda li sve čine kao što vika dođe preda Me; ako li nije tako, da znam.“ (1. Mojsijeva 18,20.21)

„Da znam“ nagoveštava da je Bog „saznao; zapazio; primetio“. U drugim tekstovima glagol „znati“ ima slično značenje glagolu „spasiti“ ili „pokazati sažaljenje“ (videti: Psalam 1,6; Amos 3,2). <sup>7</sup> U tekstu Amos 3,2. je zapisano: „Samo vas poznah (izabrah) između svijeh plemena zemaljskih.“ Na jevrejskom, ovaj stih je preveden na sledeći način: „Samo vas poznah.“ Jevrejska reč yāda ovde se koristi u zavetnom smislu „priznati na poseban način“. <sup>8</sup>

Zamolite članove razreda da podele iskustva kada su smatrali da je Bog, na određeni način, „saznao“ za njihove vapaje. Kako im se Bog sažalio i spasao ih? Zamolite članove razreda da navedu primere ljudi koje „poznaju“, a koji uzdišu (2. Mojsijeva 2,23.24) i viču Bogu zbog ugnjetavanja. Na kakve konkretne načine mogu zajedno sa crkvom da sarađuju sa Bogom, pokažu sažaljenje prema potlačenima i olakšaju njihovu patnju?

**Ilustracija**

Bog zna stvarne prilike svake osobe u svetu. Nasuprot tome, razmislite o iskustvu vlasnika firme koji je naučio vrednu lekciju o mešanju u nešto što nije „poznavao“. Ovaj vlasnik odlučio je da obiđe firmu da bi video kako se posao odvija i koliko efikasno rade njegovi zaposleni. Otišao je do dokova za utovar robe i video mladića naslonjenog na zid, koji očigledno ništa nije radio. Vlasnik je prišao mladiću i upitao. „Sinko, koliko zarađuješ dnevno?“

Mladić je odgovorio: „Sto pedeset dolara.“

Vlasnik je izvadio novčanik, dao mu 150 dolara i rekao mu da napusti posao i da se više ne vraća.

Čim je mladić otišao, službenik zadužen za transport izašao je na dok, pogledao unaokolo i upitao vlasnika: „Da li ste videli vozača kompanije UPS za dostavku pošiljki? Zamolio sam ga da me ovde sačeka!“ <sup>9</sup>

Treba da se molimo da nam Bog pomogne da sagledamo prilike iz njegovog ugla. Naročito treba da budemo pažljivi da ne osuđujemo ljude koje srećemo.

**Za razgovor u razredu:**

Šta treba da učinimo da bismo bili sigurni da pouzdano i tačno shvatamo potrebe i teške prilike oko nas? Kako će činjenica „da smo svesni prilika“ pomoći da imamo značajniju, efikasniju i delotvorniju ulogu u služenju bližnjima?

**Pismo**

„Nemoj imati drugih bogova uza me... Ne poželi kuće bližnjega svojega, ne poželi žene bližnjega svojega, ni sluge njegova, ni sluškinje njegove, ni vola njegova, ni magarca njegova, niti išta što je bližnjega tvojega.“ (2. Mojsijeva 20,3.17) Prva i poslednja zapovest su poput podupirača za knjige na polici. Obuhvataju ostalih osam (2. Mojsijeva 20,4-16) i predstavljaju temelj čitavog Dekaloga. Na primer, zapovesti da nemamo drugih bogova pored Gospoda i da ne poželimo ono što pripada drugoj osobi, mogu nam pomoći da prepoznamo da li nam je nešto važnije od Boga. Ove dve zapovesti ukazuju, takođe, na sve što je usredsređeno samo na sebe i što će osujetiti držanje drugih osam zapovesti.

Razgovarajte o primerima koji pokazuju kako su druge zapovesti povezane sa Dekalogovim „podupiračima za knjige“ – prvom i desetom zapovešću. Kako se Isusov sažet pregled Deset zapovesti – takozvana „prva“ i „druga“ zapovest (Matej 22,37-40) – može uporediti sa „podupiračima za knjige“?

Prođite kroz svaku od poslednjih šest zapovesti i objasnite kako se svaka od njih odnosi na biblijsku pravdu. Na primer, kako ljudi koji doživljavaju nepravdu gube nadu svaki put kada im ukažemo nepoštovanje ili im uskratimo mogućnosti koje im s pravom pripadaju? Razgovarajte o primerima grupa ljudi, možda upravo u našoj sredini, koje svakoga dana pomalo gube nadu jer im se ne ukazuje poštovanje ili su im uskraćene određene povoljne prilike. Takođe, na koje načine se prve četiri zapovesti mogu povezati sa biblijskom pravdom?

**Ilustracija**

Neko je rekao da postoje tri vrste davaoca: kremen, sunđer i saće. Da biste dobili nešto od kremena, morate ga udariti čekićem. Čak i tada dobijate samo komadiće i varnice. Da biste iscedili vodu iz sunđera, potrebno je da ga pritisnete. Što vršite veći pritisak, više ćete dobiti. Međutim, saće prosto preliva svoju slast.<sup>10</sup>

Vernici koji se mogu svrstati među „davaoce sunđere“ osećaju obavezu da daju 10 procenata svog prihoda zbog naloga iz teksta Malahija 3,10: ali oni ne „istiskuju“ dodatne darove pored određenog desetka. Međutim, 8. stih opominje Božji narod da On od njih očekuje i desetke i darove za podupiranje Njegovog dela. Davaoci koji su poput „saća“ radosno daju svoje darove pored potrebnog desetka da bi podržali one kojima treba pomoć. (Pročitajte: 5. Mojsijeva 26,1-15) Kao rezultat, i davalac i primalac su blagosloveni.

Antoni Rosi bio je siromašan imigrant sa Sicilije koji je prihvatio Isusa kao svog ličnog Spasitelja. Dok je jedno jutro bio u crkvi, molio se: „Gospode, ako mi daš ideju čime da se bavim, verno ću uložiti u Tvoje delo deo od svega što zaradim.“ Tog jutra došao mu je na um sveže ceđeni sok od narandže. Rosi je postao istaknuti hrišćanski poslovan čovek koji je osnovao kompaniju Tropikana. Održao je svoje obećanje dato Bogu. Nije izdvajao samo deseti deo svojih prihoda za Božje delo 60 godina, već polovinu.<sup>11</sup>

**Ilustracija**

Institut za međunarodne finansije izneo je zabrinjavajući izveštaj da je globalni dug u prvom tromesečju 2018. dostigao rekord u visini od 247 biliona američkih dolara. To predstavlja porast od 32 biliona američkih dolara u odnosu na prvo tromesečje 2017. Ova cifra obuhvata domaćinstva, vlade, finansijske i nefinansijske korporacije. <sup>12</sup>

Pojedini ljudi vrtoglavo ulaze u velike dugove, dok se oslobađanje od njih čini kao nemoguć cilj. Mnoge zemlje imaju zakone o bankrotstvu koji su osmišljeni da zaštite građane koji ne mogu da ispune svoje finansijske obaveze. Ovi zakoni omogućavaju dužnicima da imaju nov početak. Međutim, obično teške posledice čekaju one koji se odluče za zaštitu od bankrota.

U 25. poglavlju 3. Mojsijeve, Bog otkriva alternativu u slučaju bankrota – jubilarnu, oprosnu godinu. Oprosna godina bila je osmišljena tako da društvu omogući nov početak, kao paket ekonomskog podsticaja. To je način života koji nalaže da se društvo postara za odbačene i siromašne, sprečavajući nejednaku raspodelu bogatstva.

Kako to dugme za podizanje sistema/resetovanje izgleda? Da biste pomogli razredu da stekne uvid šta je taj plan obuhvatao, navedite na tabli, ako ste u mogućnosti, odlike jubilarne godine:

- Vraćanje imovine prvobitnom vlasniku

- Opraštanje dugova

- Oslobađanje zatvorenika i robova

Za razgovor:

Kako današnji dug, vlasništvo i ugnjetavanje poredimo sa prilikama prikazanim u 25. poglavlju 3. Mojsijeve? Kako Božja crkva danas može ostvariti načela oprosne godine? Pozovite članove razreda da podele iskustva o tome kako je Gospod bio Bog novih početaka u njihovom životu. Zatim ih zamolite da ispričaju kako su sarađivali sa Bogom u nastojanju da omoguće nove početke drugim ljudima.

## Primena u životu

Bog stavlja izazov pred vernike da idu korak dalje od razmišljanja o potrebi za pravdom i reformama isključivo u pogledu situacije u kojoj se nalaze. Često se ove situacije tiču rasnih odnosa i verske slobode, pitanja koja ih lično muče, kao što je pravo da imaju slobodnu Subotu ili pravo prigovora savesti u vojsci. Biblijska pravda za sve ljude, međutim, treba da bude način života u kome podstičemo brigu o tome šta će se dogoditi drugima, a ne samo nama.

Pronađite način da pomognete članovima razreda da primene načela iz ove lekcije u svom životu. Upotrebite primere koji su povezani sa ličnim iskustvima i pitanjima o kojima je bilo reči u lekciji. Razmotrite sledeće:

1. Pozovite razred da daju lično svedočanstvo o primeni sledećeg navoda u svom životu: „Od Jevreja je, za verske i dobrotvorne svrhe, tražena četvrtina njihovog dohotka. Moglo bi se očekivati da će ih tako visoki izdaci dovesti do siromaštva; međutim, verno poštovanje ovih pravila bilo je jedan od uslova njihovog blagostanja.“ (Elen Vajt, Stvaranje, patrijarsi i proroci, str. 483; str. 527. original) (Videti: Malahija 3,8-12)

2. Oprosna godina se odnosi na obnavljanje i nove početke: finansijske, duhovne i društvene (videti: 3. Mojsijeva 25,8-17). Jubilarna godina je, takođe, bila povezana sa Danom pomirenja – vremenom duhovnog obnovljenja i otkupljenja (pročitajte: 3. Mojsijeva 25,9). Pretpostavimo da vam je skrenuta pažnja na porodicu koja je upravo sve izgubila u požaru, uključujući i jedno od njihove dece. Kako bi vaša crkva nastojala da ovoj ožalošćenoj porodici pruži nov početak – iskustvo jubilarne godine – i u finansijskom i u duhovnom smislu?    

_______
<sup>7<sup> The NET Bible: New English Translation (Biblical Studies Press, L.L.C., 2001), str. 141.

<sup>8<sup> Ibid., str. 1643.

<sup>9<sup> Ed Vasicek, Meet Jethro, URL https://www.sermoncentral.com/sermons/meet-jethro-ed-vasicek-sermon-on-10god-in-the-hardships-97796?ref=SermonSerps.

<sup>10<sup> Brian Kluth, Sermon Illustrations, URL ttp://www.kluth.org/church/illustrations.htm.

<sup>11<sup> http://derrickmccarson.blogspot.com/2017/03/giving-god-oranges.html (Based on Sanna Barlow Rossi, Anthony T. Rossi: Christian & Entrepreneur [Downers Grove, IL: InterVarsity, 1986], str. 158.)

<sup>12<sup> Alexander Tanzi, Global Debt Topped 247 Trillion dollars in the First Quarter, IIF Says, URL http://www.businessinsider.com/global-debt-staggering-trillions-2017-4.
