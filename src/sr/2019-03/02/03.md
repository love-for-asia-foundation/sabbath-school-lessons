---
title:  Deset zapovesti
date:   08/07/2019
---

`Pročitajte sledeće tekstove: Matej 22,37-40; 2. Mojsijeva 20,1-17. Kako vam Isusov kratak pregled Deset zapovesti pomaže u razumevanju dok čitate svaku od njih?`

Deset zapovesti su poput ustava. Nakon kratke preambule koja postavlja temelj na kome se grade ove izjave – u ovom slučaju, činjenice da je Bog izbavio svoj narod – u dokumentu se navode suštinska načela na kojima je osnovan život naroda. U ovom slučaju, date su posebne zapovesti o tome kako ljudi u svom životu na najbolji način mogu pokazati ljubav prema Bogu i jedni prema drugima. Ne čudi zato što su mnogi narodi sa hrišćanskim nasleđem temelje svojih zakona izgradili iz ovih vodećih načela.

Iako su mnoge ove izjave kratke, ne treba potceniti širinu njihovog uticaja i sveobuhvatnost Deset zapovesti kao zakona života. Na primer, šesta zapovest: »Ne ubij« (2. Mojsijeva 20,13) – sažima i obuhvata »svako nepravedno ponašanje koje skraćuje život« kao i »sebično zanemarivanje potreba siromašnih i napaćenih«. (Stvaranje, patrijarsi i proroci, str. 308. original) Slično tome, zabrana krađe (vidi: 2. Mojsijeva 20,15) osuđuje »trgovinu robljem i osvajačke ratove«. Ona »zahteva vraćanje zakonitih dugova i isplaćivanje plata«, kao i zabranu »svakog pokušaja korišćenja prednosti koju nam pružaju neznanje, slabost ili nesreća bližnjega«. (Stvaranje, patrijarsi i proroci, str. 309. original)

Lako možemo reći o sebi da nismo rđavi ljudi. Na primer, ako nismo neposredno uključeni u ubistvo ili očiglednu krađu, može izgledati da je sve što činimo u redu. Međutim, kada je Isus govorio o zapovestima, jasno je stavio do znanja da se zapovesti ne ispunjavaju jednostavno time što činimo nekoliko naročitih dela. Svojim mislima, pobudama, čak i propustima da učinimo ono što znamo da treba kršimo Božji zakon (vidi: Matej 5,21-30).

Zamislite društvo u kome se svaka od Deset zapovesti ozbiljno shvata i potpuno primenjuje u životu. Bilo bi to aktivno, živo društvo u kome svako sa oduševljenjem postupa u skladu sa ljubavlju prema Bogu, voleći i starajući se jedni za druge.

`Zašto smo skloni da čitamo Deset zapovesti »usko ih primenjujući«, često zanemarujući širu primenu ovih važnih načela u svom životu? Zašto je u praksi lakše slediti užu primenu?`
