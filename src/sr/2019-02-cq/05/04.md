---
title:  "Porodica na prvom mestu – održati je na okupu"
date:   30/04/2019
---

### Dokaz (Priče 6,23-29; 13,24; 31,10-31)

Porodica je osnovna jedinica društva. Ona je verovatno i najvažniji deo života jedne osobe. To bi trebalo da bude mesto gde čovek pronalazi emotivnu sigurnost, bezuslovno prihvatanje i fizičku negu. U knjizi Priče Solomunove tri oblasti se predstavljaju kao plodno tle za izgradnju srećnog doma.

Disciplina. Tekst Priče 13,24 poručuje: »Ko žali prut, mrzi na sina svojega; a ko ga ljubi, kara ga za vremena.« Taj stih može i pogrešno da se tumači kao opravdanje za  neumereno telesno kažnjavanje deteta. Međutim, prut koji se tu pominje jednostavno je instrument disciplinovanja, a pažljivo razmatranje teksta otkriva da on zapravo samo simbolizuje disciplinu. Jevrejska reč za »prut«, shebet, može da se odnosi na pastirski štap, koji štiti i usmerava zalutalu ovcu. Povremeno lupkanje po leđima trebalo bi pre da je uputi nego da je povredi, čak i kad je reč o takozvanim »crnim ovcama« u porodici!

Neporočnost. Priče Solomunove govore protiv promiskuiteta. Iznova i iznova, Solomon savetuje da se izbegavaju zavodljive preljubnice. Ti saveti, međutim, nisu upućeni samo muškarcima. Važno je zapaziti da je knjigu Priče Solomunove pisao jedan car svome sinu, nasledniku prestola. Njegov pripovedački stil je književna forma koja se koristila na drevnom Bliskom istoku. Namera mu je bila da upozori naslednika prestola, a ne da ocrni sve žene kao potencijalne zavodnice. U tekstu Priče 6,23-29 ističu se dve glavne ideje. Prvo, seksualno neverstvo izaziva neslogu u porodici i rastura brakove. Drugo, iskušenje da se počini seksualno neverstvo može biti opasno primamljivo. Koliko god lepo neka osoba izgledala u tom trenutku, ako podlegnete tom iskušenju, to će uništiti vas i vašu porodicu!

Vrlina. Tekst Priče 31,10-31 hvali idealnu, vrsnu ženu. Ona je verna, vredna, preduzimljiva, razborita, velikodušna, učtiva, brižna i bogobojazna. Kad biramo odgovarajućeg životnog partnera, moramo imati na umu osobine koje doprinose sreći porodice. Tekst Priče 31,30 napominje: »Ljupkost je prijevarna i ljepota tašta; žena koja se boji Gospoda, ona zaslužuje pohvalu.«

Dakle, kako da sve to povežemo i primenimo na svoje porodice? Disciplinujmo decu imajući na umu pre svega njihovo popravljanje, kako bi postojao red u domu. Budimo neporočni da bismo imali srećan brak. I konačno, trudimo se da kod sebe razvijamo one osobine koje bismo želeli da ima naš supružnik, da bi u našem domu vladali trajan mir, ljubav i radost.  

**Odgovorite**

`1.	Kako u domu izgleda disciplinovanje čija je svrha popravljanje?`

`2.	Kako muškarci i žene mogu sačuvati moralnu čistotu kad je reč o seksualnosti?`

`3.	Koje osobine najviše priželjkujete kod svog supružnika? Da li ih i vi sami posedujete?`

*Karan Kenet Svansi, AIIAS, Silang, Filipini*
