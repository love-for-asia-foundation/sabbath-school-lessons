---
title:  Štedi prut i upropasti dete
date:   02/05/2019
---

### Mišljenje (Priče 29,15)

Dok sam bila dete, moja verovatno najomraženija reč u rečniku bila je disciplina. Budimo iskreni, niko ne voli da mu se kaže da je pogrešio, a sasvim sigurno, niko ne voli ni da bude kažnjen. Međutim, Biblija ima puno da kaže na tu temu. Priče Solomunove su verovatno najbolje mesto za razmišljanje o tome šta zaista znači popravljanje s ljubavlju.

Izraelci su upadali u mnoge nevolje – i to redovno. Gunđali su, žalili se, napravili zlatno tele, i dopuštali da ih okolni paganski narodi na razne načine namame na stranputicu. Pa ipak, i dalje su bili Božji izabrani narod. Bog ih je još uvek voleo, i upravo zbog toga je povremeno dopuštao da ih neprijatelji napadnu – tako što im je uskraćivao svoju zaštitu (mada to nije želeo). Za sve to vreme, Bog ih nikad nije ostavio ni napustio. Biblija jasno kaže da Bog, kad nekog voli, ponekad i kažnjava (Jevrejima 12,6).

Isto važi i za roditelje – ako vole svoju decu, dužni su da oblikuju njihov karakter. U svakoj zdravoj porodici postoje odgovornosti. Premda ih deca u tom trenutku verovatno ne cene, na duže staze će shvatiti (nadamo se!) da te mere (kad se preduzimaju s ljubavlju – videti Priče 15,1; 16,23) imaju za cilj da ih usmere kako bi postali odgovorne odrasle osobe. Što je najvažnije, takvo popravljanje s ljubavlju treba da nam pomogne da bolje razumemo koliko je Bog zainteresovan za nas.

Deca su takođe dužna da slušaju svoje roditelje. Disciplina, poslušnost, poštovanje i ljubav su različiti sastojci koji, kad se pomešaju, stvaraju izvanredno privlačnu porodicu. Drugim rečima, porodica u čijem je središtu Hristos, zahteva da i roditelji i deca ulože napor, da zajedno rade kako bi poprimili pomenute osobine, trudeći se da otkriju nove načine na koje mogu voleti jedni druge.  

**Odgovorite**

`1.	Koji je po vama najbolji način da roditelji disciplinuju svoju decu? Na koje oblike disciplinovanja ste vi najbolje odgovarali u toku svog odrastanja?`

`2.	Šta mislite, kako nas Bog danas disciplinuje?`

`3.	Kako možemo i dalje biti odgovorni kao odrasli ljudi?`

`4.	Možete li prepoznati primere i priče iz Biblije u kojima su disciplinske mere bile očigledne?`

*Rea Džoana Marandi, Varunga, Novi Južni Vels, Sidnej, Australija*
