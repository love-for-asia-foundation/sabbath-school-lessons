---
title:  Sitnice
date:   29/04/2019
---

### Svedočanstvo (Luka 16,10)

»’Ko je neveran u malom i u mnogom je neveran.’ Kada je čovek neveran, čak ako se radi i o najmanjim dužnostima, svom Stvoritelju uskraćuje dužnu službu i nanosi štetu samome sebi. Svojim neverstvom onemogućava samome sebi da stekne lepotu, snagu i čvrstinu karaktera, što bi mogao da dobije bezuslovnim predanjem Bogu. Odvajajući se od Hrista postaje podložan sotonskim iskušenjima, i u svojoj službi Učitelju počinje da čini greške. Pošto se u svojim malim dužnostima  ne upravlja po pravim načelima, nije poslušan Bogu ni u velikim dužnostima koje smatra svojim posebnim zadatkom. Greške koje čini u pristupu nevažnim životnim situacijama ponavlja i u mnogo važnijim oblastima. Počinje da se upravlja prema pravilima na koja je navikao. Tako ponovljeni postupci pretvaraju se u navike, navike oblikuju karakter, a karakter određuje njegovu sudbinu u ovom životu i za večnost.  

Čovek se jedino vernošću u malim dužnostima može obučiti da bude veran i u većim i odgovornijim službama...

...On očekuje od nas u najmanjim, kao i u najvećim životnim pitanjima, da ljudima pokažemo načela Njegovog carstva.«<sup>1</sup>

»Glas i jezik su darovi od Boga, i ako se ispravno koriste, oni su sila za Boga. Naše reči su od velikog značaja. One mogu da izraze ljubav, odanost, hvalu, pesmu Bogu, ili mržnju i osvetoljubivost. Reči otkrivaju osećanja srca. One mogu biti miris života za život ili smrti za smrt. Jezik je izvor blagoslova, ili izvor prokletstva.«<sup>2</sup>

Danas su reči: »Volim te« uobičajena fraza među mladima. Međutim, te reči imaju mnogo dublje značenje sa mnogo dalekosežnijim posledicama. »Volim te« je tako poseban izraz kad ga razmenjuju dvoje ljudi koji se vole. Međutim, odnos mora da bude nešto više od samih reči. Biblija poredi Hristovu ljubav prema crkvi sa ljubavlju između muža i žene. Dakle, tako duboka treba da bude ljubav između dvoje supružnika. Mi možemo naučiti da se uzdamo u Boga i odlučiti da Ga slavimo svojim životom, naročito kad je reč o tome kako izražavamo svoju ljubav i naklonost.

**Odgovorite**

`1. Koja uputstva Elen Vajt daje kad je reč o izboru životnog saputnika?`

`2. Na koji način naš stav može da utiče na ono što govorimo?`

*Ešli Nataša Odhiambo, AIIAS, Silang, Filipini*

______________

<sup>1</sup>	Elen G. Vajt, Pouke velikog Učitelja, str. 356, 357 orig.

<sup>2</sup>	Ellen G. White, Manuscript 40, 1896.
