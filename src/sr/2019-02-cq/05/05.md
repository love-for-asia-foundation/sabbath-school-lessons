---
title:  Plodovi porodice
date:   01/05/2019
---

### Primena (Priče 11,30)

»Plod je pravednikov drvo životno, i mudri obučava duše« (Priče 11,30). Moja porodica voli da jede voće svakog dana! Mi imamo na raspolaganju sve vrste tropskog voća. Voće je dobro za nas kao zdrava forma šećera, a iskreno, članovi moje porodice su pomalo sladokusci. Mnoge od tih tropskih voćki rastu na drvetima u našoj bašti.

A koji bismo duhovni rod mi mogli da donosimo u svom životu? Evo nekih predloga:

Gostoprimstvo. To je važan duhovni rod. Biblija uči da svi moramo biti gostoljubivi, naročito prema strancima (Isaija 58,7). Kad smo gostoljubivi, mi delimo blagoslove sa drugima ne očekujući ništa za uzvrat. Kad pozivamo druge u svoj dom, često i sami budemo blagosloveni. Kao da smo time obogaćeni. Treba naročito da pozivamo one koji imaju manje sreće od nas, koji su možda čak i gladni, kako bi naše gostoprimstvo obuhvatilo i one kojima je najpotrebnije.

Jedinstvo. Porodično jedinstvo doživljavamo kada smo svi, kao duhovna zajednica, jedno u Isusu Hristu, i uživamo u tome što smo deo Božjeg domaćinstva. Jedinstvo podrazumeva da nešto zajedno radimo, i da budemo jedni uz druge dok prolazimo kroz svoje uspone i padove. Bitne su čak i sitnice, kao što je zajednički obrok ili porodično bogosluženje. Mi se uzajamno zbližavamo dok duhovno rastemo i zajedno učimo kako da negujemo strpljenje i druge hrišćanske crte karaktera.

Radostan duh. Premda poslednji, to nije najmanje važan duhovni rod. Radostan duh je od životnog značaja unutar porodice. Kad se kao porodica borimo s različitim problemima, radostan duh nas može podsetiti da imamo nadu – a najvažnija od svih je blažena nada da Isus uskoro dolazi. To nam pomaže da se setimo zašto smo ovde i sve dovodi u ispravnu perspektivu. Srećna porodica živi u skladu sa porukom vere i nade, a to je nešto što svet i te kako zaapaža.

**Odgovorite**

`1.	Koji duhovni rod donosi vaša porodica? Kako možete negovati taj rod služeći drugima u svojoj porodici?`

`2.	Kako možemo učiniti da naš rod – kao plod koji raste u bašti – bude opipljiv? Na koje načine možemo negovati takav duhovni rod u svom hrišćanskom iskustvu?`

*Margarita Zubkova, AIIAS, Silang, Filipini*
