---
title:  Učenje upoređivanjem
date:   28/04/2019
---

### Logos ( Priče 5,3-14; 10,17; 13,24; 14,26; 15,1.18.27; 16,32; 29,15)

**Voleti pravu ženu (Priče 5,3-14)**

U knjizi Priče Solomunove čitamo o mudrosti, znanju i razumevanju čiji je početak u strahu Božjem. »Tuđa« žena iz 5. poglavlja Priča Solomunovih ima usne s kojih kaplje med, i njene reči su naizgled izuzetno privlačne (Priče 5,3). Međutim, sva ta prividna lepota i privlačnost na kraju vode ka gorkoj žalosti (Priče 5,4). Muškarci bi trebalo da se klone takvih žena. U tekstu Priče 5,3-14 Solomon dalje objašnjava šta se sve loše može dogoditi ako neko podlegne takvom iskušenju i ponavlja: »Noge joj slaze k smrti, do pakla dopiru koraci njezini« (Priče 5,5). Na takvo jedno iskušenje trebalo bi gledati s krajnjom opreznošću. Savet postaje zapovest u 8. stihu: «Neka je daleko od nje put tvoj« (Priče 5,8), što znači – treba se držati podalje od toga da ne bismo žalili do kraja života.<sup>1</sup>

Nasuprot tome, žena koja se boji Boga može da donese sreću mudrom čoveku koji sledi Božje savete. To se posebno naglašava u tekstu Priče 31,10-31 gde se, kroz čitav opis, kao ideal predstavlja »vrsna žena« (Priče 31,10).

**Život u uglu od krova?**

Priče Solomunove ne savetuju samo da se ne treba mešati s tuđim ženama, već upozoravaju i na život sa onom koja bi se mogla okarakterisati kao »svadljiva žena« (Priče 21,9.19; 27,15.16). Naći se zaglavljen u jednom disfunkcionalnom odnosu izuzetno je neprijatno. Neko bi radije spavao sam u uglu od krova (Priče 21,9), ili boravio u pustinji uz mogućnost da ga rastrgnu divlje zveri, ili čak na mestu gde bi mogao umreti od gladi i žeđi, nego da živi sa svadljivom i gnevljivom ženom (Priče 21,19). Izbor životnog saputnika je nešto što se mora činiti pažljivo i uz molitvu. Knjiga Priče Solomunove nudi principe koji se mogu primeniti i na muškarce i na žene kad je reč o izboru osobe s kojom ćemo se venčati. Karakterne crte koje obuhvataju zahvalnost, mir i radost veoma su važne kad je reč o životnom saputniku.

**Idealna žena za brak**

Idealna žena za brak opisana je u tekstu Priče 31,10-31. Tu se navode idealne osobine koje ne bi trebalo prenebregnuti. Opis pokriva mnoge različite aspekte, uključujući marljivost i naporan rad, sposobnost predviđanja i pronicljivost, i što je najvažnije, razvijen lični odnos sa Bogom. Ono što je posebno vredno zapaziti jeste da taj opis potiče iz vremena kad žena obično nije uživala priznanje zbog takvih osobina. Ovaj odeljak je posebno važan i zbog toga što se Priče Solomunove završavaju tim tekstom. On se sastoji iz tri dela: (1) ukazivanje na njenu vrednost (Priče 31,10-12); (2) nabrajanje njenih dela (Priče 31,13-27); i (3) pohvala delima koja donose blagoslove i njenoj porodici i svima unutar njene sfere uticaja (Priče 31,28-31)2. Ženu koja se boji Boga i čini dobro drugima svi hvale. Priče Solomunove na taj način opisuju i upoređuju posledice življenja sa problematičnom osobom i s nekim ko se boji Boga i sluša Njegove zapovesti.

**Očevi su važni (Priče 14,26; 15,1.18.27; 16,32)**

Mudri saveti za porodice bave se i važnošću očeva i načina na koji oni odgajaju svoju decu. Priče Solomunove  takođe naglašavaju ogromno poverenje koje Bog ukazuje onima koji donose decu na ovaj svet. Roditelji bi trebalo da budu »utočište« za svoju decu (Priče 14,26). Kako to izgleda? Neko ko se boji Boga neće činiti ništa nažao onima koji su mu povereni kao izraz Božje ljubavi. Hrišćanin mora da štiti sledeću generaciju na način na koji svet to jednostavno ne može. Otac treba da je »spor na gnev« (Priče 15,18). On treba da se uzdrži od srditog duha tako što će pokazati odmerenost (Priče 16,32). Takvo disciplinovanje mora da povede računa o slabim tačkama koje bi mogle dovesti do neuspeha, kao što je, recimo, nagao karakter. Porodični odnosi trebalo bi uvek da odišu ljubavlju.  

**Disciplinovanje s ljubavlju (Priče 10,17; 13,24; 29,15)**

Konačno, disciplinovanje se uvek mora sprovoditi s ljubavlju. Ipak, u tekstu Priče 29,15 kaže se: »Prut i kar daju mudrost«, i oni koji vole neće zanemarivati disciplinovanje (Priče 13,24). Kao što grnčar čija posuda ima neki nedostatak mora nastaviti da je oblikuje (Jeremija 18,6), na isti način i roditelji svojoj deci treba da budu uzor hrišćanskog karaktera, ali i da oblikuju njihov karakter za Božje carstvo. Disciplinovanje treba primenjivati jedino na način koji vrši spasonosan uticaj.  

**Odgovorite**

`1.	Da li je moguće prepoznati problematičnu osobu pre braka?`

`2.	Koje karakterne crte bi jedan hrišćanin trebalo da traži kod svog životnog saputnika?`

`3.	Kako da u svom odnosu prema detetu primenite disciplinu koja vrši spasonosan uticaj?`

*Ismael A. Patinjo i Victor E. Patinjo, Filipini*

________

<sup>1</sup> Za više detalja o »tuđoj ženi«, čitajte: Francis D. Nichol, The Seventh-day Adventist Bible Commentary (Washington, DC: Review and Herald®, 1978), 3:953