---
title:  Koja je svrha porodice
date:   27/04/2019
---

> <p>Tekst za pamćenje</p>
> »Uzdaj se u Gospoda svijem srcem svojim, a na svoj razum ne oslanjaj se. Na svijem putovima svojim imaj ga na umu, i on će upravljati staze tvoje.« (Priče 3,5.6)

### Uvod (Priče 3,5.6)

Naša omiljena porodična aktivnost je odlazak na ronjenje s maskom i disaljkom. Tokom proteklih pet godina, mi smo kao porodica imali prednost da služimo kao misionari na Filipinima. Tako, kad bismo imali slobodan dan, voleli smo da odemo na plažu, da stavimo peraja i maske, i otkrivamo zadivljujuća morska stvorenja. Volim da tražim »ribu-klovna« (koja je postala poznata zahvaljujući animiranom filmu Finding Nemo /Potraga za Nemom/), za koju sam saznala da ima mnogo različitih varijeteta. Ono što je tipično za sve njih jeste da uvek žive u blizini morskih anemona.

Anemone su zapravo prilično opasne – one ubadaju i mogu čak da ubiju druge ribe. Međutim, »riba klovn« je imuna na njihov otrov, a izgleda da se čak i nastanjuje među njihovim pipcima. One se uzajamno pomažu i štite jedna drugu. To me podseća na različite uloge koje, prema knjizi Priče Solomunove, svako ima unutar porodice. Svaki član porodice ima obavezu da sluša i pazi, da štiti i neguje dragocene odnose koji povezuju porodicu.

Ove sedmice videćemo šta sve možemo naučiti od cara Solomona o tome kako da imamo zdravu, naprednu porodicu. Bilo da smo mladi ili stari, sami ili u braku, svako od nas ima određenu ulogu u okviru porodičnih odnosa. Učeći iz tih mudrih reči, možemo ispuniti Božji plan za naš život. Naravno, mnogi će razmišljati ne samo o porodici iz koje potiču (o svojim roditeljima, babama i dedama) već, u ovom razdoblju života, i o prikladnom životnom partneru. Ova pouka sadrži korisne i mudre reči o karakternim crtama koje treba da tražimo kod pobožnog supružnika. Dok budete proučavali pouku za ovu sedmicu, razmišljajte ne samo o crtama koje biste želeli da ima vaš supružnik (ukoliko ste još uvek sami), već i o tome kako da težite tim osobinama  u sopstvenom životu.

Ova sedmica je i poziv da, dok budete proučavali pouku, rastete u svom odnosu sa Isusom Hristom. Dok se zbližavamo sa Isusom, zbližavamo se i jedni s drugima unutar svojih porodica. Svi međuljudski odnosi, u tom slučaju, postaju mnogo bogatiji kada je Isus njihov temelj, a to posebno važi za odnose u domu.  

_Ema Kembel, Silang, Kavite, Filipini_
