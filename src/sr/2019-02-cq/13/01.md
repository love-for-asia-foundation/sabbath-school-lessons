---
title:  "Šta znači imati obraćeno srce?"
date:   22/06/2019
---

> <p>Tekst za pamćenje</p>
> »Evo, ja ću vam poslati Iliju proroka prije nego dođe veliki i strašni dan Gospodnji; i on će obratiti srce otaca k sinovima, i srce sinova k ocima njihovijem, da ne dođem i zatrem zemlju.« (Malahija 4,5.6)

### Uvod (Malahija 4,5)

Prvobitni porodični obrazac koji je Bog uspostavio bio je savršen. On je stvorio i muškarca i ženu prema svom liku i dao im različite uloge. Adamu je dodelio duhovnu odgovornost i autoritet, dok je Eva trebalo da bude pomoćnica i supruga, podjednako vredna kao i Adam.  Dakle, porodica je bila zasebna celina sa posebnom ulogom – da slavi Boga.

Međutim, kad se pojavio greh, on je poremetio Božji savršeni plan za porodicu. Greh je u porodicu uneo sukob i razdor, čineći je slabom, nasilnom, i konačno rasturenom. Današnja porodica vuče korene iz Edemskog vrta, gde je greh izvitoperio Božji savršeni plan.

Uprkos tome, Bog je obezbedio način za obnovu porodice do njenog prvobitnog, savršenog stanja. To može da se ostvari  jedino posredstvom Božje ljubavi, otkrivene u Isusu Hristu, koji nudi nadu i blagodat za tu problematičnu zajednicu. Institucija porodice danas ima potrebu za usmerenjem, ohrabrenjem i nadom. Potrebna je mudrost da bismo se molili za decu i upućivali ih na Božju Reč. A mužu i ženi je potreban konstruktivan dijalog da bi ostali sjedinjeni i srećni.

Bog želi da nam pomogne da preduzmemo hrabre i odlučne korake kako bismo pobedili laž da za brak i porodicu nema nade. Božja namera za nas je da poboljšavamo svoje porodice, da obnavljamo prekinute veze i negujemo zdrave odnose u skladu s Njegovim prvobitnim planom.

Iz tog razloga, Bog obećava da će poslati »Iliju proroka« da obrati srce ljudi u problematičnim porodicama neposredno pred kraj vremena.  U tekstu Jezekilj 36,26,  Biblija govori o »novom srcu« i »novom duhu«. Greh je otvrdnuo ljudsko srce i učinio ga neprijemčivim za Božje pouke. Nakon pada u greh, srca su ostala lišena duhovne snage. Ljudi su počeli da žude za onim što je na ovom svetu.

Pa ipak, zahvaljujući Božjoj blagodati pokazanoj u Hristu Isusu, mi možemo imati novo srce i obnoviti svoj prvobitni položaj pred Bogom. Posredstvom žive vere u našoj duši, možemo gledati u raspetog Spasitelja koji nudi potpuno spasenje.

Pouka za ovu sedmicu pomoći će nam da otkrijemo Božja obećanja, naročito u vezi sa obraćenjem srca u vremom kraja, dok se budemo pripremali da sretnemo Hrista prilikom Njegovog drugog dolaska.

*Džoan Omato, Kisi, Kenija*
