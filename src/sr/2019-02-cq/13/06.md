---
title:  Obraćenje srca ima veze s pokajanjem
date:   27/06/2019
---

### Mišljenje (Matej 3,2.8)

Jovan je pozivao izraelski narod na pokajanje, »jer se približilo Carstvo nebesko« (Matej 3,2, SSP). Pokajanje je reč koja se može primeniti i na verujuće i na neverujuće. Da bismo shvatili smisao Jovanove poruke, možemo sagledati pokajanje kao dvodimenzionalnu pojavu.

Prvo, pokajati se znači doneti odluku o promeni pravca ili načina razmišljanja. Za vernika, pokajanje može da obuhvati obraćenje srca Bogu iz stanja duhovne hladnoće i ravnodušnosti. To je u skladu sa Hristovom porukom crkvama u 2. i 3. poglavlju Otkrivenja. Za nekog ko ne veruje, pokajanje podrazumeva prihvatanje Hrista kao Spasitelja. U oba slučaja, to zahteva obraćenje srca Isusu nakon spoznaje o sopstvenoj grešnosti.

Obraćenje srca znači pomeranje fokusa s nečega na nešto drugo. U tom slučaju, srce se odvraća od greha ka večnoj poruci o spasenju koje je doneo Hristos. Moramo imati veru u Hrista da bismo se obratili i pokajali zbog svojih greha.

S druge strane, pokajanje treba da bude praćeno iskrenim žaljenjem. Iskreno pokajanje osposobljava nas da priznamo Hrista kao Vladara neba i zemlje. Povrh svega, ono nas osposobljava da spoznamo težinu svojih greha koje je Hristos poneo na krst.

Jovan je ljude svog vremena pozivao na pokajanje, navodeći da se »približilo Carstvo nebesko« (Matej 3,2 SSP). Hristovom carstvu se možemo priključiti jedino verom. Mi postajemo deo tog carstva kad prihvatimo poruku o spasenju i uspostavimo naročit odnos sa Hristom.

Tekst Jovan 14,15 opisuje odnos ljubavi koji se začinje između Hrista i nas kad se, u pokajanju, obratimo srcem k Njemu: »Ako me volite, držaćete se mojih zapovesti« (SSP). Jovan je pozivao svoje slušaoce na pokajanje da bi mogli da pripreme put za dolazak Mesije. Pokajanje je podrazumevalo napuštanje loših puteva i obraćenje srca Hristu.

I mi se danas možemo pripremiti za susret sa Hristom prilikom Njegovog drugog dolaska tako što ćemo uskladiti svoj život sa Bogom.

**Odgovorite**

`1.	Budući da je Hristos podneo kaznu za naše grehe, zašto nam je potrebno toliko vremena da prihvatimo poruku o spasenju?`

`2.	Koji su pokazatelji da smo se srcem obratili Hristu? `

*Alis Mačoka, Mačakos, Kenija*
