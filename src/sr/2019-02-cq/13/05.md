---
title:  Odgovor obraćenog srca
date:   26/06/2019
---

### Primena (1. O carevima 17,24)

Bog nas, čak ni pod najgorim okolnostima, nikad ne ostavlja same. On nas vodi, osposobljava i stara se za svoju decu. Ilija je učinio nešto izvanredno kad je udovičinog sina vratio u život. Pošto se dvaput pomolio Bogu, on je udovičine jadikovke izneo pred Gospoda preklinjući Ga za pomoć u dubokom strahopoštovanju (1. O carevima 17,20.21). Ilijin postupak u toj situaciji uči nas o sili molitve. U mnogim slučajevima, molitva je poslednje čemu pribegavamo kad nas okolnosti savladaju. Mnogi od nas na molitvu gledaju kao na nešto od drugorazrednog i perifernog značaja. Ali za Iliju, molitva je bila na prvom mestu, pre svega ostalog. Molitva je bila jedino što je on preduzeo da bi dečaka vratio u život.  

U beskrajnoj ljubavi prema svojoj deci, Bog je uvek odlučan kad treba da nas zaštiti. Zato On dopušta da nevolje i iskušenja dođu na nas. Kao što je jedan autor lepo zapazio, On »stavlja svoj dragoceni metal u topionicu, ali sedi pored njega i posmatra ga. Ljubav je Njegov termometar, koji pokazuje stepen vreline. On neće dopustiti ni najmanju nepotrebnu povredu. Čim troska otpadne, tako da On može da vidi svoj odraz u plamenu, nevolja istog trenutka prestaje.«<sup>1</sup>

Mi služimo Bogu koji čuje i uslišava naše molitve. On je čuo Ilijin glas, pa i sam njegov ton. Bog je uslišio Ilijinu molitvu u ime udovice i njenog sina. Kad se naše srce obrati Bogu, imajmo na umu sledeće:

Bog nas voli (Jovan 3,16). Kad iskusimo spasonosni odnos sa Isusom, mi uviđamo da nas Bog voli više nego što sami sebe volimo. On oprašta naše grehe i usvaja nas u svoju porodicu i domaćinstvo.

Hristos je izraz Božje ljubavi prema nama. Bog je dao svog jedinog Sina, Isusa Hrista, da umre za nas i primi kaznu za naše grehe. Hristos je postao naš zamenik i podneo gnev koji naši gresi zaslužuju. Kad se naše srce obrati Njemu, mi prolazimo kroz duhovni preobražaj i prihvatamo poruku spasenja.

Molitva donosi rezultate. Afirmativna molitva donosi pozitivne rezultate. Kad budemo naučili da se pozivamo na Boga u svakoj situaciji, da se uzdamo u Njegove puteve čak i kad ih ne razumemo, prepustićemo se u Njegove večne ruke, znajući da Bog ima kontrolu u svakoj situaciji u kojoj se možemo naći.

**Odgovorite**

`Zašto Bog ponekad postupa protivno našim željama? Kako možemo uobličiti svoje želje da bi se podudarale s Božjim?`

*Džozef Omato, Kisi, Kenija*

______________

<sup>1</sup>	Arthur T. Pierson, The Bible and Spiritual Life (Los Angeles:  Bible Institute of Los Angeles, 1923), 377.
