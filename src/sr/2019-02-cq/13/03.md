---
title:  Plemenito delo obraćenja srca
date:   24/06/2019
---

### Svedočanstvo (Jovan 3,27-30)

»Među galadskim planinama, istočno od Jordana, boravio je u Ahavovo vreme čovek vere i molitve, čija je neustrašiva služba trebalo da zaustavi brzo širenje otpada u Izrailju. Živeći daleko od svih poznatih gradova, ne zauzimajući nikakav visok položaj u društvu, Ilija Tesvićanin je, ipak, započeo svoju misiju siguran u Božju nameru da mu pripravi put i osigura veliki uspeh.

...Ilijina duša bila je potresena, a njegov pravedni gnev probuđen dok je gledao Izrailj kako sve dublje upada u idolopoklonstvo. Bog je učinio velika dela za svoj narod. Izbavio ga je iz ropstva i dao mu ’zemlju naroda... da bi čuvao zapovesti njegove i zakone njegove pazio’ (Psalmi 105,44.45). Međutim, velikodušni Gospodnji planovi sada su bili skoro potpuno zaboravljeni. Neverovanje je brzo razdvojilo izabrani narod od Izvora njegove snage. Gledajući otpad iz svog planinskog utočišta, Ilija je bio obuzet tugom. U bolu svoje duše, molio se Bogu da zaustavi nekadašnji omiljeni narod na njegovom pokvarenom putu, da ga, ako bude bilo potrebno, pohodi svojim sudovima da bi mogao da bude naveden da u pravoj svetlosti sagleda svoje udaljavanje od Neba. Čeznuo je da ga vidi pokrenutog na pokajanje pre nego što u svom bezakonju ode tako daleko da izazove Gospoda da ga prepusti potpunom uništenju.«<sup>1</sup>

Jovan Krstitelj je imao slično iskustvo: »Jovan je trebalo da bude Jehovin vesnik, da nosi Božju svetlost ljudima. On je morao dati novi pravac njihovim mislima. Morao je upečatljivo da im prenese svetost Božjih zahteva i njihovu potrebu za Njegovom savršenom pravdom. Takav vesnik mora biti svet. On mora biti hram u kome će prebivati Božji Duh. Da bi ispunio svoj zadatak, on mora imati zdrav telesni sastav, umnu i duhovnu silu. Zato je bilo neophodno da vlada nad svojim željama i strastima. On je morao biti sposoban da tako vlada svojim moćima da može stajati među ljudima nepokrenut okolnostima, kao stene i planine u pustinji.

U vreme Jovana Krstitelja bila je veoma raširena pohlepa za bogatstvom, ljubav prema raskoši i razmetljivosti. Čulna zadovoljstva, gozbe i pijanke izazivale su bolesti tela i izopačenost, umrtvljujući duhovno zapažanje i umanjujući osetljivost prema grehu. Jovan je trebalo da stoji kao reformator.«<sup>2</sup>

**Odgovorite**

`1.	Koje vrline bi trebalo da imamo da bismo se kvalifikovali da budemo Božji glasnici?`

`2.	U kom smislu je naša situacija slična onoj u kojoj su se nalazili Ilija i Jovan?`

*Džon Bosko, Kisi, Kenija*

______________

<sup>1</sup>	Elen G. Vajt, Istorija proroka i careva, str. 119, 120 orig.

<sup>2</sup>	Elen G. Vajt, Čežnja vekova, str. 100 orig.
