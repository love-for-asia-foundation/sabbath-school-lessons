---
title:  Obraćenje srca
date:   23/06/2019
---

### Logos ( 1. O carevima 17,13; 18,21; Matej 17,10; Luka 1,17; Jovan 1,35-37; 3,27-30)

**Proročanstvo o obraćenju srca (Matej 17,10)**

Bog je postavio proroke da odigraju ključnu ulogu u informisanju naroda o Njegovoj volji. Proroci kao što je bio Ilija imali su vodeću ulogu u Izraelu. Bili su postavljeni u proročku službu da bi učili narod o Božjim zapovestima i proricali budućnost.

Tekst Malahija 4,5.6 pominje preteču, nekog poput Ilije, koji će obratiti srca muškaraca i žena »prije nego dođe veliki i strašni dan Gospodnji«. Učenici se pozivaju na to proročanstvo u tekstu  Matej 17,10. U svom odgovoru, Isus nagoveštava da je Ilija već došao u ličnosti Jovana Krstitelja, koji je obratio srce mnogih ljudi pred dolazak Mesije.

Svojom moćnom porukom o pokajanju, Jovan, kao i Ilija, pozivao je ljude Hristu. Međutim, mnogi od njihovih slušalaca protivili su se i njima i njihovim porukama. Jovanove i Ilijine poruke upućivale su ljude na Hrista koji je konačno ispunjenje Božje proročke poruke. Pravi Božji glasnici obavljaju plemenito delo obraćenja ljudskog srca Hristu u pripremi za Božje carstvo.

**Ponovno okupljanje porodice (1. O carevima 17,13)**

Priča o Iliji i udovici iz Sarepte naglašava činjenicu da u mnogim prilikama, radi ostvarenja svojih namera, Bog koristi ono što čovek zanemaruje. U zemlji pogođenoj sušom, On obezbeđuje sredstva da bi prehranio Iliju, svog proroka. Prilično dugo, Ilija je preživljavao zahvaljujući hrani koju su mu donosili gavrani, a vodu je pio iz potoka Horata. Međutim, kako je suša potrajala, potok je presušio, ali Ilija je verovao da će se Bog postarati. Bog ga je uputio na udovicu iz Sarepte, ženu koju prorok nije poznavao.

U teškim situacijama kao što je bila Ilijina, Bog okružuje svoj narod ljubavlju i zaštitom. Bog je već progovorio, ali ne bogatim ljudima i ženama u Sidonu. On je rekao jednoj siromašnoj udovici da ugosti Njegovog glasnika. Bog uvek ide ispred svojih glasnika.

»To je Božji način, i Njegova slava, da upotrebi one što se smatraju slabim i ludim na ovom svetu i da takvima ukaže čast.«<sup>1</sup>

Udovica je poslušala Ilijine reči iako nije verovala u njegovog Boga. Njena poslušnost donela joj je nezamislive blagoslove, između ostalog, čudo umnožavanja i vaskrsenja. Dok očekujemo Hristov drugi dolazak, trebalo bi da imamo na umu da jedan čin ljubaznosti prema Božjem glasniku može biti prilika da se naše srce obrati Bogu i Njegovim obećanjima.

**Obraćenje srca kod oltara (1. O carevima 18,21)**

Nadmetanje na gori Karmil jasno ilustruje oštru razliku između svetlosti i tame, istine i zla, Boga i sotone. U tekstu 1. O carevima 18,21, Ilija narodu skreće pažnju na činjenicu da život podrazumeva pravljenje izbora na svakodnevnoj osnovi. Štaviše, svaki izbor ima posledice. Prema tome, svaki put kad napravimo izbor, moramo biti spremni i da snosimo posledice. Neki izbori imaju doživotne posledice, dok drugi mogu izgledati beznačajno.

Na gori Karmil, Ilija je molio Izraelce da naprave pravilan izbor. U to vreme, Izraelci su prihvatili obožavanje Vala, pomerajući svoj fokus sa obećanja koja im je dao večni Bog. A svaki put kad pomerimo fokus sa živog Boga ka nekom svetovnom, čulnom zadovoljstvu, mi padamo u greh. Nadmetanje između Ilije i Valovih proroka uči nas da je Bog suveren i da On strateški raspoređuje svoje predstavnike kako bi nadvladali đavola.

Način na koji je Ilija postupio u toj situaciji govori nam da Bog očekuje da se založimo za Njega, da se hrabro suočimo sa zlom, i da govorimo istinu. Što je najvažnije, Bog je u stanju da nas zaštiti i izbavi iz svake nevolje koja deluje nasuprot Njegovoj volji.

**Obraćanje srca kod Jordana (Jovan 1,29-37)**

Kad je za Hrista rekao: »Jagnje Božije koje uze na se grijehe svijeta« (Jovan 1,29), Jovan je aludirao na svrhu žrtvenog jagnjeta o kojoj se govori u Starom zavetu (videti 3. Mojsijeva 1,10; 3,8).

Jovan govori o Hristu kao o jagnjetu, zato što je On sam poneo grehe sveta na Golgoti (1. Petrova 2,24). Hristos je ostvario ono što obredne žrtve nisu mogle.

Još jedna važna pouka iz tog teksta je značaj susreta sa Hristom. I Stari i Novi zavet objavljuju Hrista i otkrivaju velike istine o Njemu. Kad su otkrili Isusa, učenici su pomerili svoj fokus ka nečemu novom. Odbacili su stare grehe i započeli novi život sa Hristom.

Da bismo ušli u trajnu vezu sa Hristom, prvo treba da verujemo u Njega kao u Božje žrtveno Jagnje koje može da nas očisti od greha i dovede u ispravan odnos sa Bogom. Do toga dolazi tako što najpre priznamo da smo grešni pred Bogom, da nam je potrebno opravdanje, i da smo spremni da otpočnemo novi život s Njim. Suština je u tome da se naše srce obrati Hristu.  

**Odgovorite**

`1.	U kom trenutku svog života treba da priznamo da smo grešnici?`

`2.	Zašto je Hristos bolja žrtva za naše grehe od prinošenja teladi i jaganjaca?`

`3.	Pošto je On umro radi nas, šta mi kao grešnici treba da radimo da bismo bili u potpunosti prihvaćeni pred Bogom?`

*Bob Kolins, Najrobi, Kenija*

______________

<sup>1</sup>	»First Kings 17:8–16«, Matthew Henry’s Concise Commentary, accessed July 13, 2018, https://bit.ly/2SZZsK5
