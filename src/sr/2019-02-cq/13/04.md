---
title:  Obraćenje srca pod teškim okolnostima
date:   25/06/2019
---

### Dokaz (1. O carevima 17,17-24)

Priča o Iliji i udovici iz Sarepte ilustruje obraćenje srca pod teškim okolnostima. U geografskom smislu, Sarepta je pripadala feničanskoj zemlji i bila smeštena na severnoj obali, negde između Tira i Sidona. Ta oblast je bila leglo idolatrije, posvećene u prvom redu Valu, bogu kiše.

Ilija je boravio kod udovice iz Sarepte na Božju zapovest (1. O carevima 17,9). Mada je imala dovoljno namirnica za samo jedan obrok, udovica je poslušala Iliju i napravila jelo za tog Božjeg čoveka (1. O carevima 17,15). To je dovelo do čuda umnožavanja tako da, nasuprot svim očekivanjima, nije ponestalo ni brašna ni ulja (1. O carevima 17,16). Bila je to prva prilika za udovicu i njenog sina da se srcem obrate Bogu.

Međutim, iznenada, iskrsao je još veći problem – njen sin je umro  (1. O carevima 17,17). Reč je o ženi koja je izgubila muža u zemlji opustošenoj sušom i glađu, a sa smrću njenog sina, nesreće su dostigle vrhunac. Međutim, čak i u tako strašnoj situaciji, Bog nudi nadu, blagodat i utehu. Ilijino prisustvo u njenoj kući pružilo joj je priliku da se srcem obrati Isusu. Na kraju, Ilija je učinio nepojmljivo i podigao dečaka sa smrtne postelje (1. O carevima 17,21-23).

Mnogo puta se možemo naći u sličnoj situaciji, kada nas nesrećne okolnosti na ovom svetu fizički odvoje od naših najmilijih. To što je Ilija podigao dečaka iz mrtvih ilustruje činjenicu da je obnovljenje porodice moguće sa Bogom, uprkos okolnostima koje tome prethode. Dakle,  umesto da pitamo: »Bože, zašto si to učinio?«, trebalo bi da imamo na umu da »onima koji ljube Boga sve ide na dobro« (Rimljanima 8,28).

Bog, u svojoj sili, može da se umeša u tokove našeg života na načine koje mi uopšte ne razumemo. Ako se srcem obratimo Njemu, Bog će se umešati kad budemo imali probleme u kući, u životu, na poslu i u porodici. Bog je stvorio porodice i On ima moć da ih obnovi, čak i kad se suočavaju sa problemima.

Kad naiđu nevolje, možda nećemo razumeti zašto nam se to dešava. Međutim, takve situacije mogu predstavljati priliku da se srcem obratimo Bogu i da Mu priđemo bliže.

**Odgovorite**

`1.	Stradanje je bolno, ali kako možemo iskoristiti bolne trenutke da bismo prišli bliže Bogu?`

`2.	Moramo li čekati da naiđu teškoće da bismo verovali u Boga? Zašto da, ili zašto ne?`

*Meri Brenda, Kisi, Kenija*
