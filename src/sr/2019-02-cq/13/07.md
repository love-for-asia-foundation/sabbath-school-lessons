---
title:  "Vreme je za obraćenje našeg srca, zar ne?"
date:   28/06/2019
---

### Istraživanje(Luka 1,7)

**Zaključak**

U Ilijino vreme u Izraelu je bila veoma raširena idolatrija, što je dovelo do nasilja i podela unutar porodica. I Ilija i Jovan pojavili su se u pravo vreme kako bi obratili ljudska srca Bogu.  Namera ovih proroka bila je da odvrate pažnju ljudi od onog što je izazvalo podele među njima i da ih dovedu do duhovnog  jedinstva. Kao što su Jovan i Ilija obnavljali mir unutar porodica svoga  doba, tako i mi imamo odgovornost da upućujemo ljude Isusu pre Njegovog drugog dolaska.

**Razmotrite**

Razgovarajte s nekim pouzdanim članom vaše subotne škole o problemu s kojim se suočavate u porodici. Pozovite tu osobu da vam predloži neke biblijske načine za rešenje tog problema.

Sastavite listu problema koji pogađaju današnje porodice. Za svaki problem navedite rešenje na osnovu onoga što ste saznali ove sedmice. Naučite napamet neki stih iz pouke za ovu sedmicu koji vas podseća na ono što je zaista važno.

Razmišljajte o oblastima u svom životu u kojima se osećate pozvanim da nešto žrtvujete kako biste obratili srca drugih ljudi Hristu. Tražite od Boga da vas svojim Svetim Duhom osposobi da ostvarite taj cilj.

Pozivajte svoje susede i sugrađane na pokajanje kao što je činio Jovan Krstitelj. Naoružajte se biblijskim argumentima da biste ubedili ljude da napuste svoje zle puteve i obrate se srcem Hristu.

Sa grupom prijatelja pripremite predstavu o nadmetanju na gori Karmil. Iskoristite tu predstavu da biste preneli poruku iz teksta 1. O carevima 18,21.

Planirajte dan za zabavu sa svojom porodicom da biste proveli neko vreme zajedno. Iskoristite tu priliku da se okrenete srcem Hristu i steknete lepe uspomene.

Kao volonteri, propovedajte ljudima koji se nalaze u nezavidnom položaju – u bolnici, zatvoru, prihvatilištu za izbeglice, u nekoj oblasti pogođenoj prirodnim nepogodama. Prenesite im poruku da je Hristos s njima čak i u njihovim teškoćama, i da će moći da osete Njegovu ljubav ako se srcem obrate Njemu.

**Povežite**

Isaija 40,3; Malahija 4,6; Matej 14,4. 5.

Elen G. Vajt, Istorija proroka i careva, od 9. do 13. poglavlja; Čežnja vekova, 10. poglavlje.

*Piter Mačoka, Najrobi, Kenija*
