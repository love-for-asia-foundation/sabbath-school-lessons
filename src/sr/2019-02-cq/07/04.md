---
title:  Inferiorni ili pokorni
date:   14/05/2019
---

##DOKAZ (Efescima 5,22-33)

U tekstu Efescima 5,22, Pavle poručuje ženama da se pokoravaju muževima kao Gospodu. Međutim, danas mnoge zbunjuje ta reč pokoravanje. Pokoravanje na grčkom jeziku moglo je da znači »dovođenje u red na vojnički način pod komandom nekog vođe«, kao i »stav dobrovoljnog predanja, saradnje, prihvatanje odgovornosti i nošenje tereta«.<sup>1</sup> Međutim, sa usponom radikalnog feminizma i nekih ekstremnih pokreta za ženska prava pokoravanje je počelo da se smatra slabošću i inferiornošću. Kao posledica toga, hijerarhija u domu je postala nejasna i uloge polova su pobrkane. Žene se sada više ne bore za ravnopravnost, već za nadmoć.

Kao što je opisano u 2. poglavlju 1. Mojsijeve, Bog je stvorio Evu za Adama, kao njegovog »pomoćnika«. Međutim, od pada čoveka, opisanog u 3. poglavlju 1. Mojsijeve, sotona se trudi da uništi porodicu narušavajući obrazac koji je Bog uspostavio. Taj obrazac se ponovo pojavljuje u tekstu Efescima 5,23: »Jer, muž je glava ženi kao što je i Hristos Glava Crkvi, svome telu, čiji je Spasitelj« (SSP).

U tekstovima koji slede nakon toga crkva se poredi sa porodicom. Žena je sinonim za crkvu, a muž za Isusa. Isus je glava crkve kao što je muž glava domaćinstva. Ako Isus nije glava crkve, nešto nije u redu. Isus je Osnova, Kamen temeljac, Glava. Ako muškarcu nije data mogućnost da vodi i da bude glava porodice, onda ni sa tom kućom nešto nije u redu.

Pokoravanje nije loša reč. Bog je tako uredio stvari još u 1. Mojsijevoj. Muževima treba dati mogućnost da vode. Žene treba da se pokoravaju. Brakovi će biti uspešni ako se bude sledio biblijski obrazac.

Primedba urednika: Tekst Efescima 5,22 dodaje da to pokoravanje ne sme da bude nepromišljeno i nerazumno popuštanje, već »kao Gospodu«. Žena najpre treba da bude odana Gospodu, kome ona u krajnjoj liniji služi.

Osim toga, muževi ne treba da zloupotrebljavaju tu odgovornost. Njihova vodeća uloga treba da sledi obrazac: »Kao što je i Hristos zavoleo Crkvu i samoga sebe predao za nju« (Efescima 5,25, SSP). Ti stihovi ne zagovaraju nerazumno popuštanje, niti daju dozvolu za nasilje. Oni u stvari dočaravaju sliku posvećene poniznosti i vođstva putem služenja koji krase hrišćansku ljubav. Neka bi naši brakovi odražavali taj Hristov prelepi primer!

**Odgovorite**

`Kako se individualnost ispoljava u uslovima pokoravanja?`

Brendi Tejlor, Džeferson, Teksas, SAD

______________

<sup>1</sup>	»Lexicon: Strong’s G5293 – hypotassö«, Blue Letter Bible, https://bit.ly/2XWsKNt
