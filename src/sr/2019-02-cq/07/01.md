---
title:  Porodično jedinstvo u podeljenom svetu
date:   11/05/2019
---

> <p>Tekst za pamćenje</p>
> »Da svi budu jedno kao što si ti, Oče, u meni i ja u tebi. Neka i oni budu u nama, da svet poveruje da si me ti poslao.« (Jovan 17,21)

### Uvod (Jovan 17,21)

Kada je jedan par zamolio pastora da vodi ceremoniju njihovog venčanja, on je rekao da voli pre venčanja da održi nekoliko sastanaka predbračnog savetovanja. Na to su oni uzvratili: ’Nama nije potrebno savetovanje. Oboje smo već više puta bili u braku...«<sup>1</sup>

Ovo je doba samopomoći i mentaliteta »uradi sam«. Povremeno se osećamo kao da smo imuni na probleme koji nam staju na put. Smatramo da imamo odgovore, ali u stvari samo produbljujemo teškoće koje su pred nama. Da li je moguće da zapravo sami sebe zavaravamo? Da smo postali suviše mudri u sopstvenim očima?

Što se budemo više približavali Isusovom dolasku, uticaji ovog grešnog sveta nastaviće sve više da prodiru ne samo u našu dragu crkvu, već i u naše domove i brakove. Sotona čini sve što je u njegovoj moći da putem razvoda rasturi porodično zajedništvo, i da na isti način ponovi te probleme u narednim generacijama, kako bi uništio porodicu i odvratio naš pogled od Isusa.

Kad su Izraelci napustili Egipat, Mojsije ih je upozorio da Bog, i pored toga što je milostiv i žalostiv, neće pravdati svesnu neposlušnost, i da će posledice prestupa pogoditi njihovu decu, decu njihove dece, pa i njihovu decu (videti 2. Mojsijeva 20,5.6; 4. Mojsijeva 14,18.19). Da li su Izraelci obratili pažnju na te opomene? Ne, nisu, i njihova neposlušnost je postala veoma očigledna.

Mi imamo mnogo toga da naučimo ovde na zemlji, a još više kad dođemo u svoj nebeski dom. Božji putevi su uvek najbolji, ali se ipak dešava da odlutamo od njih. Kad su Adam i Eva pojeli zabranjeno voće, našli su se izvan Edemskog vrta. Uskoro su se posledice tog zalogaja voća pokazale u Kainovom izboru žrtvenog prinosa, što je na kraju dovelo do poligamije. Sve te odluke zajedno uveliko su uticale na njihovu porodicu i izbore koje su pravili.

Iako možda još uvek niste u braku, verovatno ste na ovaj ili onaj način bili pogođeni odlukama koje su donosili vaši roditelji ili braća i sestre. Ako ste u braku, onda najverovatnije činite sve što možete kako biste zajedništvo sa svojim supružnikom i decom sačuvali usred haosa, iskušenja i smetnji kojima vas sotona obasipa.

Ove sedmice ćemo proučavati kako da porodicu sačuvamo na okupu i da ostanemo ujedinjeni. Pavle kaže da sve možemo u Isusu Hristu (Filibljanima 4,13), i zato zadržimo pogled na Njemu!

*Alden Dž. Ho, Džeferson, Teksas, SAD*

______________

<sup>1</sup>	Reader’s Digest, May 2009.
