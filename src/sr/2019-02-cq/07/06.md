---
title:  Da svi budu jedno
date:   16/05/2019
---

### Mišljenje (jovan 17,22; dela 2,1)

I pre dve hiljade godina, kad je Isus Hristos hodao zemljom, postojale su podele među ljudima na osnovu etničke pripadnosti, religije i društvenog staleža. Postojale su podele među učenicima i prvim vernicima, ali Isus se molio Ocu za njih da bi mogli da budu jedno, baš kao što su On i Otac jedno (Jovan 17,20-23).

Ta molitva je uslišena na dan Pedesetnice kad su se učenici jednodušno okupili, bili pomazani Svetim Duhom i na naročit način osposobljeni da idu po celom svetu i propovedaju evanđelje na različitim jezicima. Bog želi da naše porodice budu ujedinjene, kao što su to bili i učenici.

»Ako vidite jato gusaka kako leti u čuvenoj ’V’ formaciji dok se seli na jug pred zimu, možda će vas zanimati zašto one lete baš tako. Nauka je otkrila da zamah krila svake ptice stvara potisak koji olakšava let ptici koja se nalazi neposredno iza nje. Tako, kad leti u ’V’ formaciji, jato zajedno dostiže 70% veći dolet u odnosu na onaj koji bi mogla da ostvari svaka ptica pojedinčano.

Kao i jato gusaka, ljudi koji imaju isto usmerenje i osećaj zajedništva mogu stići tamo kuda su krenuli mnogo brže i lakše, jer putuju oslanjajući se jedni na druge.«<sup>1</sup> Zato su i porodice u kojima vlada jedinstvo uspešni svedoci za Hrista.

I sada, dve hiljade godina kasnije, mi imamo slične, ako ne i brojnije podele po svakom osnovu, od politike do religije. Međutim, Božja zapovest i dalje važi – da budemo jedno u veri i propovedamo večno evanđelje svakom narodu. Kad prevaziđemo te podele i prepreke, kad se ujedinimo u veri i poznanju Isusa Hrista, primićemo pozni dažd, da bismo silom Svetog Duha bili osposobljeni da zajedno dosegnemo veće daljine, noseći poruke trojice anđela do svih naroda na zemlji. Tada ćemo ispuniti svoju svrhu na ovom svetu i moći da pođemo kući kako bismo bili sa svojim Gospodom i Spasiteljem, Isusom Hristom. Zamislite kad bismo to činili zajedno kao porodice!

**Odgovorite**

`1.	Na koji način vaša porodica može da živi i radi da bi na najbolji način služila onima među vama koji su »daleko« i »bez Hrista«?`

`2.	Možete li se setiti nekih primera iz Starog zaveta u kojima je Bog blagoslovio svoj narod kad su oni bili »jedno« u Njemu?`

*Ajvan Džošua Radž, Njujork, SAD*

______________

<sup>1</sup>	Nepoznati autor, »The Goose Story« (Priča o guskama), acessed July 11, 2018, https://bit.ly/2EYYE32.
