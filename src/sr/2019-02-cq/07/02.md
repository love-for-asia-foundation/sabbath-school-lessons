---
title:  Verna porodica
date:   12/05/2019
---

### Logos ( Matej 16,24; Luka 12,15-21; Rimljanima 5,12)

**Prvobitna ljudska porodica (1. Mojsijeva 1,26.27; 2,15-24)**

Pre nego što se greh uvukao u naš svet, postojali su savršeni sklad i jedinstvo u Edemskom vrtu. Čovečanstvo je stvoreno prema Božjem liku i savršeno je odražavalo taj lik u svim aspektima života (1. Mojsijeva 1,26.27). Jedna od malog broja preostalih ustanova koje su postojale i pre greha je ustanova braka i šire porodice. Kad je stvorio Adama, Bog je proveo jedno vreme s njim, definišući njegov posao (1. Mojsijeva 2,15. 19.20), način ishrane (1. Mojsijeva 2,16.17), i njegove međuljudske veze (1. Mojsijeva 2,21.22).

Kad se probudio iz svog dubokog sna, Adam je izgovorio nadahnutu pesmu. U tom kratkom opisu svoje žene, naveo je njene vrline i naznačio njenu povezanost s njim i ovim svetom. Ona je trebalo da bude njegov pomoćnik, što ne znači da je bila inferiorna u odnosu na njega, jer se čak i za Boga kaže da je naš pomoćnik. To novo stvorenje bilo je ke negdo (na jevrejskom), što znači – sopstvena ličnost, jedinstvena, a ipak ravnopravna sa Adamom jer su se uzajamno gledali licem u lice. To predstavljanje svoje žene on završava opisujući kako će izgledati svaka buduća porodica. Taj odnos je trebalo da bude isključiv, trajan i prisan (1. Mojsijeva 2,24). Na kraju, saznajemo da je taj novi par trebalo da bude sjedinjen – kao »jedno telo«.

**Nesavršene porodice**

Do trenutka kad su Adam i Eva dobili svoje prvo dete greh se već uvukao u svet. Naš svet je već doživeo posledice udaljavanja od Božjeg prisustva (1. Mojsijeva 3,24). Greh je postao najopasniji rasturač porodice (Isaija 59,2). Nejedinstvo sa Bogom donelo je nejedinstvo među ljudima –blagoslov je ustupio mesto uzajamnom optuživanju (1. Mojsijeva 3,12.13). Život nikad neće biti isti kakav je bio u Edemskom vrtu, i posledice su se jasno pokazale. Čovečanstvo se okrenulo od obožavanja Stvoritelja ka obožavanju stvorenja (Rimljanima 1,23). I danas, svaka porodica doživljava posledice tog prvog odvraćanja od Boga. Razmislite, na primer, o Kainu i Avelju, Isaku i Ismailu, Jakovu i Isavu, o dvanaestorici Jakovljevih/Izraelovih sinova, o Ilijevim i Davidovim sinovima. Obratite pažnju takođe i na mnoge poslovice u knjizi Priče Solomunove koje se bave porodičnim odnosima.

**Blagoslovene porodice**

Božja želja oduvek je bila da blagoslovi sve porodice na zemlji. On je naumio da to učini iako živimo u nesavršenom svetu punom nesavršenih porodica, i tako je, preko Avramove loze, blagoslovio sve porodice na zemlji (1. Mojsijeva 12,1-3; 28,14). Vidimo da se ta ideja potvrđuje i kroz mnogobrojna obećanja koja je Bog dao »radi Davida« (1. O carevima 11; 2. O carevima 8; 19; 20; Isaija 37,35). Međutim, na kraju, čovečanstvo je poprimilo ljudski lik i postalo podložno smrti (1. Korinćanima 15,46-49). Ali i pored toga što su naši praroditelji pali, Bog se sve vreme trudio da blagoslovi svaku porodicu. On to čini tako što obnavlja savršeni odraz svog lika u čoveku. On zna da bismo, u tom slučaju, imali porodice koje žive kao da su već na nebu. U njima bi se ogledalo savršeno jedinstvo nebeske porodice.

**Isus – Ujedinitelj porodica**

U čemu onda ljudska porodica može pronaći nadu? Premda smo zbog Adama svi podložni smrti, svi imamo nadu zahvaljujući Isusu (1. Korinćanima 15,18-22). Dok je hodao zemljom, Isus je bio kušan da zgreši kao i svako od nas, a ipak nije zgrešio (Jevrejima 4,15). On je savršeno odražavao Božji lik. Bio je »slika nevidljivoga Boga« (Kološanima 1,15, SSP). Kako mi možemo uneti Božju sliku u svoje porodice? Jedino putem evanđelja koje prodire u srce onih koji veruju možemo ponovo da odražavamo Božji lik (2. Korinćanima 4,4). Isus, »odsjaj Božije slave i pravi odraz njegovog bića, koji sve nosi svojom silnom rečju. Pošto je izvršio očišćenje od greha, seo je zdesna Veličanstvu na nebesima« (Jevrejima 1,3, SSP). Zapravo, Pavle je, pre nego što se obratio muževima i ženama u Kološanima poslanici, govorio o obraćenju kroz Isusa. On konkretno kaže da čovečanstvo može da se »po slici svoga Stvoritelja obnavlja za spoznanje« (Kološanima 3,10, SSP).

Pavle ponavlja taj metod kad piše Efescima. Po njemu, obnovljena osoba odražava  »novoga čoveka, stvorenog da bude sličan Bogu u istinskoj pravednosti i svetosti« (Efescima 4,24, SSP). On je dete svetlosti i donosi rodove Duha u »svakoj dobroti, pravednosti i istini« (Efescima 5,9, SSP). Pošto je naglasio potrebu za obraćenjem, Pavle nastavlja da opisuje kako muževi i žene treba da žive u Efescima 5,22-33 i kako roditelji treba da upravljaju svojim domom u Efescima 6,1-9.

Naša sudbina je da budemo »saobraženi slici njegovog Sina« (Rimljanima 8,29, SSP). Kad posmatramo Gospodnju slavu, mi se »preobražavamo... u to isto obličje iz slave u slavu, kao od Gospodnjega Duha« (2. Korinćanima 3,18, SSP). Isus tada postaje vrhunski ujedinitelj porodice. On je u ovom nesavršenom svetu primerom pokazao da ljubav može pobediti mržnju, da svetlost može rasterati tamu, i da mir može nadjačati rat.

**Odgovorite**

`1. Koji aspekti mog porodičnog života ometaju moj odnos sa Isusom? Koji aspekti mog porodičnog života unapređuju moj odnos sa Isusom?`

`2. Kako mogu odražavati Božji lik unutar sopstvene porodice?`

*Malkolm S. Daglas, Tjuson, Arizona, SAD*
