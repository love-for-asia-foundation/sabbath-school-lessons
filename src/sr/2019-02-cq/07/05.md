---
title:  "Hristos – otvorena Vrata za porodično jedinstvo"
date:   15/05/2019
---

## Primena (Kološanima 1,21-23; 1. Jovanova 3,16-18)

Bog je prvu porodicu stvorio s namerom da uveća svoju nebesku porodicu. Ali, pošto su naši praroditelji zgrešili, mi smo nasledili palu prirodu. Sebičnost je zauzela svoje mesto u ljudskom srcu. To je osujetilo Gospodnji plan i unelo razdor u naše domove. Zato vidimo tako mnogo poremećenih i raskinutih odnosa. Zbog svoje pale prirode, svi se suočavamo s teškoćama u odgajanju dece.

Porodica je oduvek bila primarni cilj sotonskih napada. Porodice su kičma crkve. Đavo zna da će crkva trpeti ako mu pođe za rukom da uništi porodice. Nejedinstvo destabilizuje naše domove, a takođe i crkvu. Bez jedinstva, crkva i porodice ne mogu da ostvare svoju misiju. Naša crkvena porodica brzo raste, tako da zajedništvo postaje sve važnije. Bog ima plan za obnovu jedinstva unutar naših granica, ali da bi ovaj bio uspešan, i mi moramo da sarađujemo.

Evo Njegovog plana:

Molite se svakodnevno za Hristovo prisustvo u našim domovima i crkvi. Hristos je prolazio kroz različite životne faze, i zahvaljujući tome u stanju je da nam pomogne kad se suočavamo sa sličnim životnim izazovima (Jevrejima 2,18). On ima sposobnost da posredstvom Svetog Duha uništi telo grehovno – sebičnost u nama (Rimljanima 7,14-25). Jedino Hristovo prisustvo može da usreći muškarce i žene. Svu običnu vodu ovog života Hristos može da pretvori u nebesko vino.

Svakodnevno tražite Isusov um – duh ljubavi i saosećanja prema drugima (Filibljanima 2,3-5). Često se najgore ponašamo prema onima koji su nam najbliži. Upravo je praktično hrišćanstvo potrebno našim porodicama, našoj crkvi i ovom napaćenom svetu. Počnimo od svog doma – od mesta na kom je razaranje otpočelo. Hristov duh ispoljen u našem životu ujediniće nas i osposobiti da ostvarimo veliko delo objavljivanja poslednje opomene svetu.  

Prolazite svakog dana verom kroz otvorena vrata. Budite smerni i sledite uputstva dobrog Pastira. U našoj težnji ka jedinstvu unutar crkve i naših porodica, Božja Reč mora biti temelj sveukupne istine (Efescima 2,20). Sveto Pismo je »korisno... za prekorevanje, za popravljanje, za odgajanje u pravednosti« (2. Timotiju 3,16, SSP) i ono je jedini izvor koji sadrži lek protiv zla. Dobri Pastir će nas voditi na zelene pašnjake, mesto odmora i sigurnosti.

**Odgovorite**

`1.	Čime možete doprineti jedinstvu unutar vaše porodice i crkve?`

`2.	Kad je reč o jedinstvu, s kakvim izazovima se suočava naša crkvena porodica koja brzo raste?`

*Luk Brank, Frumsen, Švajcarska*
