---
title:  Ko je s vama kad vam je to najvažnije?
date:   30/03/2019
---

> <p>Tekst za pamćenje</p>
> »Svemu ima vrijeme, i svakom poslu pod nebom ima vrijeme.« (Propovednik 3,1)

### Uvod (Isus Navin 24,15; Efescima 4,2; Jakov 5,1)

Živim u delu sveta koji ima četiri godišnja doba. Ipak, mnogo puta se dogodilo da dva prolećna meseca kalendarski već prođu, a da stanovnici Nju Džersija još uvek čekaju da topli prolećni vetrovi zastruje i rasteraju uporni zimski mraz. Kao što se godišnja doba smenjuju od proleća, preko leta i jeseni do zime, tako je i sa životom uopšte. I život ima svoja razdoblja koja se smenjuju. Prolazimo kroz periode sreće i radosti, a nažalost i kroz periode brige i žalosti.

Kao što je slučaj s godišnjim dobima, i mi se možemo zadržati u nekoj životnoj fazi duže nego što bismo želeli, i čeznuti za srećnijim danima. Ali čak ni onda nije izgubljena svaka nada! Zahvaljujući Bogu i Njegovoj neprolaznoj Reči, mi uvek imamo nadu. Ako se zima i oduži, još uvek možemo imati nadu da će toplo vreme doći. Ali šta ako se suočimo sa životnom zimom bez ikakvog nagoveštaja novog oživljavanja?

U svojoj beskrajnoj mudrosti i nemerljivoj ljubavi, Bog je učinio da se mi sa takvim trenucima ne suočavamo sami. Srećom, imamo porodicu s kojom zajedno prolazimo kroz različite životne faze.

Zažmurite za trenutak i setite se nekih trenutaka koji su najviše uticali na vaš život. Trenutaka kad ste bili izuzetno srećni – možda onog dana kad ste napravili neku značajnu prekretnicu. Razmislite i o nekim trenucima koji nisu bili tako dobri, mračnim trenucima punim zebnje. A onda se setite ljudi kojima ste se tada obraćali, koji su vas podržavali, molili se za vas, ili slavili s vama. Za većinu nas, ti pojedinci bili su članovi naše porodice. Bog je sve uredio tako da sa svim kroz šta prolazimo, bilo da smo na vrhu ili na dnu, možemo da se suočimo kao porodica. Pošto prvo potražimo Boga, možemo se potom okrenuti svojim najmilijima, da nam pomognu da se nosimo s pritiscima u životu.

Biblija nas ohrabruje da izlivamo svoje srce u molitvama jedni za druge (Jakov 5,16), da podnosimo jedni druge, i pokazujemo uzajamnu ljubav i ljubaznost (Efescima 4,2).

Jednog dana će se ti životni ciklusi završiti. Neka nam bude cilj, i nek se usliši naša molitva da se tog dana nađemo na Spasiteljevoj strani zajedno sa onima s kojima smo skupa prolazili kroz različite životne faze. Neka bi Bog učinio da svi mi, u nadi da ćemo u Njegovo carstvo dospeti zajedno s našim najmilijima, živimo na način kojim odvažno poručujemo:  »A ja i dom moj služićemo Gospodu« (Isus Navin 24,15), bez obzira s kakvim se životnim  razdobljem suočavamo.

*Anželik Fransoa, Nju Džersi, SAD*
