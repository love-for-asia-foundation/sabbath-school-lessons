---
title:  Smena godišnjih doba
date:   02/04/2019
---

### Dokaz (Psalmi 90,10; Propovednik 3,2; Isaija 61,3)

Naš život je veoma kratak. Prosečan ljudski vek je oko sedamdeset godina, a Reč kaže, »u jačega do osamdeset godina« (Psalmi 90,10). Godišnja doba na zemlji pružaju sliku održanja života. U zimu zemljište otvrdnjava, a slepi miševi, medvedi, tvorovi, zmije, pa čak i pčele padaju u zimski san. Drveće gubi svoje lišće dok njegovo korenje biva sačuvano u tlu.

Zima je najmračnije godišnje doba jer su noći duže, a dani se skraćuju. U proleće, životinje se bude iz svog sna, ili se vraćaju iz toplijih krajeva u koje su se odselile, najčešće s novorođenim mladuncima. Uspavana vegetacija se budi ukrašena veličanstvenim bojama. Leto vodi ka dužim danima i kraćim noćima. Jesen je priprema za zimu i noći ponovo postaju duže.

Vegetacija se povija ka tlu, dok tragovi bujnog života postepeno iščezavaju. Zemlja postaje gola i pusta. A onda, čitav ciklus kreće ispočetka.

To je ciklus života i smrti. Solomon je to savršeno opisao u tekstu Propovednik 3,2 gde kaže da za sve postoji »vrijeme kad se rađa, i vrijeme kad se umire; vrijeme kad se sadi, i vrijeme kad se čupa posađeno«. Svima koji Mu veruju i uzdaju se u Njegova obećanja o spasenju, Bog obećava život umesto smrti i »nakit mjesto pepela«, kao što stoji u tekstu Isaija 61,3. Međutim, za one koji odbacuju ta obećanja prorok kaže da će biti pepeo pod nogama pravednih (Malahija 4,3).

Priča o Sari i Avramu pokazuje da Bog ima vlast nad smrću, životom i vremenom. Sara i Avram su bili bez dece sve dok ih Bog nije posetio »u ravnici mamrijskoj«, kada im je obećao sina. Sara, žena od devedeset godina, bila je nerotkinja  a vreme za rađanje je bilo prošlo. I pored toga, Božje obećanje se obistinilo, jer su naš život i naše vreme u Njegovim rukama, bilo da živimo ili umiremo.

Kao što na proleće, posle zime, drveće ponovo oživljava, tako je Bog sačuvao život koji je sam posejao u Sari, kako bi Njegovo obećanje dato Avramu moglo da se ostvari. Božje namere se ostvaruju kroz obećanja koja On daje. Ništa nije suviše teško za Boga. U određeno vreme, obećanje se ostvaruje. Kad se držimo Božjih obećanja, kao Sara i Avram, imamo sigurnost u saznanju da ne postoji ništa čega bi trebalo da se plašimo. Mi pronalazimo mir kad svoju ljubav i poverenje poklanjamo Božjoj Reči (Psalmi 71,5).

**Odgovorite**

`1.	Kojih biblijskih obećanja se možete držati da biste sačuvali nadu i poverenje u Hrista?`

`2.	Na koji način priroda otkriva Božji plan spasenja?`

*Lesandra Morton, Njuark, Nju Džersi, SAD*
