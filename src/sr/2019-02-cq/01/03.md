---
title:  Vreme kad se rađa i vreme kad se umire
date:   01/04/2019
---

### Svedočanstvo (Propovednik 3,2)

Nedavno sam prisustvovao posebno tužnoj sahrani jednog člana porodice, i to me je navelo da razmišljam o smislu života. Zapitao sam se: »Ako ćemo na kraju svi umreti, koja je uopšte svrha življenja?«

U ljudskoj prirodi je da pokušava da kontroliše okolnosti u kojima se nalazi. Mi provodimo mnoge sate planirajući na koji način bi naš život trebalo da se odvija. Pa ipak, niko ne zna kada će smrt zakucati na vrata, iako smo svesni činjenice da je ona neizbežna. Postoje razdoblja u našem životu koja je Bog uspostavio. Bog je utvrdio vreme našeg rođenja pre nego što smo došli na ovaj svet, i On je taj koji određuje kada ćemo ga napustiti.

Bog je svakog od nas poznavao od pamtiveka, još pre nego što nas je oblikovao u majčinoj utrobi i odvojio nas za svoj cilj u tačno određeno vreme (Jeremija 1,5). Dakle, možda će se neko zapitati: Šta treba da radimo za ovo kratko vreme koliko smo na zemlji?

»Vernici Božje Crkve treba da budu željni dobrih dela, lišeni svetovnih ambicija, oni treba da slede korake Onoga koji ’prođe čineći dobro’. Sa srcem koje je puno saosećanja i sažaljenja, treba da služe onima kojima je potrebna pomoć, da grešnike upoznaju sa Spasiteljevom ljubavlju. To delo zahteva tegobno ulaganje truda, ali donosi i bogatu nagradu. Oni koji se sa iskrenim namerama uključe u to delo, dočekaće da vide kako se duše obraćaju Spasitelju, jer je uticaj koji prati ostvarenje božanskog naloga zaista neodoljiv.«<sup>1</sup>

»Božja namera s decom koja rastu u našim domovima mnogo je šira, dublja i viša, nego što to naš ograničeni razum može da shvati.«<sup>2</sup> Bog ima divan plan za naš život. I pored toga što su naši dani izbrojani, On obećava da će nam Njegov plan pružiti nadu, budućnost i kraj kakav čekamo (Jeremija 29,11). Božji čudesan plan za naš život predviđa da neprestano potčinjavamo grešne želje našeg tela i da odražavamo Njegov lik. »Pazite, dakle, kako živite – ne kao nemudri, nego kao mudri. Pametno koristite vreme, jer su dani zli« (Efescima 5,15.16, SSP). Kad živimo ispunjenim životom, možemo izaći u ovaj svet da činimo ono na šta nas je Bog pozvao – da govorimo drugima o Njegovoj velikoj ljubavi i Njegovom skorom dolasku kao Cara nad carevima.

**Odgovorite**

`1. Kako biste opisali razdoblje svog života u kom se upravo nalazite?`

`2. Na koji način je Bog već otkrio plan koji ima za vas tokom ovog perioda?`

*Lindon Prins, Njuark, Nju Džersi, SAD*

______________

<sup>1</sup>	Elen G. Vajt,  Apostolska crkva – Hristovim tragom, str. 109 orig.

<sup>2</sup>	Elen G. Vajt, Vaspitanje, str. 262 orig.
