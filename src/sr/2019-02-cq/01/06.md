---
title:  "Možete li da me čujete?"
date:   04/04/2019
---

### Mišljenje (Jakov 1,19.20)

Bog je sposoban za svaku emociju koju i mi doživljavamo, jer smo stvoreni po Njegovom obličju. Dok je hodao zemljom, Isus je doživljavao situacije i emocije poput onih s kojima se i mi danas suočavamo. Pismo nam kaže da Bog, iako ima mogućnost da oseti gnev i kazni nas na mestu, ipak to ne čini. A zašto? Zato što je On »brz da čuje, spor da kaže i spor da se razgnevi« (Jakov 1,19, SSP). Bog ne čuje samo reči koje silaze s naših usana, već i ono što govori naše srce.

Slušanje ne obuhvata samo ono što čujemo u fizičkom smislu. Ima mnogo načina da čujemo neku osobu, pogotovu kad ona uopšte nije raspoložena da govori. Kad dopustimo sebi da se potčinimo Božjoj sili, bićemo u stanju da čujemo, kao što i On čuje, ono što tišti ljude oko nas, da bismo mogli da podržimo i podignemo jedni druge. Slušanje kod nas stvara dublji osećaj razumevanja, jer nam se time ukazuje prilika da neprestano potvrđujemo svoju veru.

Možemo hrabro tvrditi da pripadamo Hristu a da ne izgovorimo ni jednu jedinu reč. Važno je zapaziti da to što je neko »brz da čuje«, prethodi tome da je on »spor da kaže«, ali i »spor da se razgnevi«. Slušanje može biti jedna od stvari koje nam najteže padaju, jer se na taj način u suštini dovodimo u ponizan položaj pred mišljenjem i iskustvom druge osobe, bez obzira kako se mi zaista osećamo ili emotivno reagujemo na to što ona govori. Da bismo to učinili, moramo da ostavimo po strani svaki ponos koji imamo. To iskustvo je od suštinske važnosti za naš hod sa Bogom, jer tako dopuštamo sebi da svet i ljude sagledamo na način na koji ih je Isus video dok je hodao i razgovarao s njima. To nije lako, ali nije ni nemoguće. To uverenje može i trebalo bi da bude nešto što utiče na ritam našeg svakodnevnog življenja.

Svakog dana vidimo dokaz Božje ljubavi prema nama u tome kako nas On uvek sluša. Bog želi da mi, kao Njegove sluge, otkrivamo Njegov karakter postupajući po istim načelima. Slušanjem mi pokazujemo ljubav prema ljudima oko nas, stavljajući im do znanja da nam je stalo do njih. Sam čin slušanja omogućava nam da se usaglasimo s drugima, naročito kad i oni žele da se približe Bogu. Ako nismo u stanju da slušamo grešnike kakvi smo i mi sami, kako možemo očekivati da ćemo moći u punom smislu da slušamo Boga?

**Odgovorite**

`1.	Uporedite odnose kakve imate s najbližim prijateljima i one sa nekim koga ovlaš poznajete. Koliko često ih slušate?`

`2.	Da li se vaša sposobnost slušanja menja zavisno od odnosa koji imate sa određenim pojedincem?`

`3.	Dok slušate, da li istovremeno smišljate odgovor, ili zaista pažljivo razmišljate o onome što druga strana govori?`

*Angel Fosuhene, Njuark, Nju Džersi, SAD*
