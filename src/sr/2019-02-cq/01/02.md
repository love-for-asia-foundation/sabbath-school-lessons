---
title:  "Godine naše prolaze kao glas"
date:   31/03/2019
---

### Logos (1. Mojsijeva 8,22; 1. Mojsijeva 15,15; Sudije 8,32; Sudije 13,24-14,2; Psalmi 71,5; Psalmi 90,10-12; Priče 5,18; Propovednik 3,1-8; Jeremija 9,23.24; Jakov 1,5)

»Svemu ima vrijeme« (1. Mojsijeva 1; 1. Mojsijeva 8,22; Propovednik 3,1-8)

Još od prvog zvuka koji se začuo i prve izgovorene reči, zemlja nastavlja da se okreće oko svoje ose, baš kao što je Bog obećao (1. Mojsijeva 8,22). I dok se svet okreće, godišnja doba se smenjuju u svojim predviđenim ciklusima, a isto tako i iskustva ljudske porodice. Plimu i oseku života car Solomon je sažeto predstavio sledećim rečima: »Svemu ima vrijeme, i svakom poslu pod nebom ima vrijeme« (Propovednik 3,1). Sve se dešava u vreme koje je sam Bog odredio, ali naravno, i mi treba da odigramo svoju ulogu putem mnogih odluka koje smo pozvani da donosimo u svakom razdoblju svog života.

**Porodična priča (1. Mojsijeva 21,8)**

Ipak, niko od nas ne može s pravom da kaže da je to što jeste, i da se nalazi tu gde se nalazi, isključivo zahvaljujući sebi. Svako od nas je trpeo uticaj, bilo pozitivan ili negativan, pojedinaca koji su nam pomagali da oblikujemo tkanje svog života. Rast porodice pruža puno razloga za slavlje (videti 1. Mojsijeva 21,8). On se takođe odlikuje periodima napetosti i haosa, što sve doprinosi daljem rastu i određuje pravac kojim će svaki od članova porodice krenuti u životu.

Odnosi koje stvaramo unutar svojih porodica na zanimljiv način nastavljaju da se odigravaju tokom čitavog našeg života, a najvažniji odnos, koji uspostavljamo sa svojim Tvorcem, boji sve naše odluke. Porodica je sila na koju treba računati, a Biblija je prepuna primera kakvom silom porodice raspolažu u našem svetu, bilo za dobro ili za zlo. Lične odluke imaju mnogo veze sa ishodom životne priče svakog pojedinca, ali moćan uticaj koji porodica ima u formiranju naredne generacije sasvim je jasan.

**Razvoj karaktera (Sudije 13,24-14,2)**

Vrlo interesantnu studiju razvoja karaktera pronalazimo u životu Samsona. Dva poslednja stiha trinaestog poglavlja i dva kojima započinje četrnaesto poglavlje Knjige o sudijama daju nam vrlo sažet zaključak izveštaja o njegovom životu. Međutim, čitanjem samo tih stihova propustili bismo mnoge pouke koje možemo izvući iz događaja vezanih za njegovo začeće i onih koji su doveli do njegove smrti.

Rođenje Samsona, kao i nekolicine drugih ljudi tokom biblijske istorije, bilo je prorečeno. Nebeski glasnik koji je doneo radosnu vest i detaljna uputstva Samsonovim roditeljima, pobudio je u njima i duboko strahopoštovanje. Možemo pretpostaviti da su oni nastavili da žive časno i pošteno, budući da je Samson u fizičkom smislu požnjeo obećane prednosti njihove stroge poslušnosti.

Jasno je, međutim, da se dosta toga dogodilo između Samsonovog rođenja i njegove želje za ženidbom. Njegov izbor životnog partnera dosta govori o principima koji su mu bili prirasli za srce, ali i odnosu kakav je imao prema Bogu svojih otaca. Čak i kad su roditelji pokušali da ga odvrate od njegovog prvog izbora životnog saputnika, mladić je insistirao da se njegovim željama udovolji. Dok je on tragao za onim što je smatrao srećom, došlo je do mnogih nesreća i  velikog rasula. Premda čitava ta saga možda i nije morala da se odvija baš tim tokom, Božji plan da izbavi Izrael od njegovih osvajača ipak je ostvaren.

**Rasplet (1. Mojsijeva 15,15; Sudije 8,32; Psalmi 71,5; Psalmi 90,10-12; Priče 5,18; Jeremija 9,23.24; Jakov 1,5)**

Većini milenijalaca koje poznajem, umiranje u poznijim godinama izgleda kao nešto prilično daleko. Težnja za trenutnim doživljajem radosti i sreće kao da je uvek na dnevnom redu, a završetak našeg kratkog života je nešto o čemu se malo razmišlja. Sveto pismo nas, međutim, preko svojih mudrih saveta, prosto preklinje da zastanemo dovoljno dugo da bismo razmislili o tome kako će se sve završiti. U tekstu Jeremija 9,23.24 vidimo da prava radost i sreća treba da proisteknu iz odnosa koji imamo sa svojim nebeskim Ocem. Možemo se hvaliti svojom snagom, mudrošću i bogatstvom, ali sve to ima ograničen vek i uskoro će nestati. Jedino dostignuće koje će trajati u ovom i budućem životu je veza koju budemo izgradili sa Bogom.

Ako još od mladosti polažemo svoje nade i poverenje u Gospoda, nećemo biti razočarani na kraju. Svako obećanje koje je On dao da se zapiše stoji nam na raspolaganju: »Jer ja znam misli koje mislim za vas, govori Gospod, misli dobre a ne zle, da vam dam pošljedak kakav čekate. Tada ćete me prizivati i ići ćete i molićete mi se, i uslišiću vas« (Jeremija 29,11.12). »Ako nekom od vas nedostaje mudrosti, neka je zamoli od Boga, koji svakom rado daje i nikog ne prekoreva, i biće mu dato« (Jakov 1,5, SSP).

»...Godine naše prolaze kao glas«, zaista, ali taj glas može imati pozitivan odjek, i pokrenuti niz velikih avantura sa srećnim završetkom, ukoliko naučimo »tako brojiti dane naše, da bismo stekli srce mudro« (Psalmi 90,9.12). U kom god pravcu odlučili da krenemo, priča o našem životu čitaće se i imaće uticaja na druge. Zato odlučimo da živimo životom koji se može smatrati  blagoslovenim  i prepričavati s radošću.

**Odgovorite**

`1.	Šta smatrate ispunjenim i dobro proživljenim životom?`

`2.	Kako možemo zadržati Boga u središtu svoje pažnje dok prolazimo kroz različita životna razdoblja?`

*Alnela Mekleod, Njuark, Nju Džersi, SAD*
