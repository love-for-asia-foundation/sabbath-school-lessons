---
title:  Najveća odluka
date:   10/04/2019
---

### Primena (Sudije 16; Priče 12,26; 17,17; Propovednik 2,1-11; Jakov 1,5-8)

Najveća odluka koju uopšte možemo doneti u životu je odluka da sledimo Isusa i razvijamo svoju vezu s Njim. Dok se molimo i proučavamo Njegovu Reč, uviđamo da On ima velike planove za nas (Jeremija 29,11), da namerava da nas blagoslovi kako bismo imali život u izobilju (Jovan 10,10). Deo Njegovog plana je da nas blagoslovi i dobrim odnosima s našim bližnjima. Prijateljstvo i brak su blagoslovi od Boga jer nas je On stvorio kao društvena bića. Zato i ne treba da nas čudi što je naš izbor prijatelja i životnog partnera takođe nešto do čega je Bogu stalo.

Kad čitamo o Davidu i Jonatanu, o Pavlu i Sili, podsećamo se da prijatelji mogu biti sjajan izvor snage i utehe (Priče 17,17). Međutim, i suprotno je takođe tačno. U tekstu Priče 12,26, Solomon nas upozorava da treba vrlo pažljivo da biramo prijatelje, jer nas njihov uticaj može povesti na stranputicu. Tačno je da svaka ptica svome jatu leti, i da su prijateljstva koja negujemo odraz nas samih.

Da li ste zapazili da stopa razvoda u svetu danas dostiže astronomske razmere? Možda ljudi ne razmišljaju pažljivo o tome s kim treba da stupe u brak. Kad čitamo 24. poglavlje 1. Mojsijeve i vidimo koliko je truda Avram uložio da bi prava osoba bila izabrana da postane Isakova žena, postaje nam jasno zašto je Bog zainteresovan za tu vrstu izbora i u našem životu. Vidimo kako se Samson odvratio od onog što je bio Božji plan za njegov život zato što je odlučio da uđe u vezu sa Dalilom. Bog vidi kraj od početka, i zna da izvesni ljudi mogu da nas približe Njemu, a neki drugi, opet, da nas odvuku na pogrešnu stranu. Od koga bi onda trebalo da tražimo savet kad donosimo takvu odluku ako ne od Boga?

Činjenica da Bog želi da nas blagoslovi mudrošću kad donosimo tu vrstu odluke, može nam pružiti veliku utehu. Tekst Jakov 1,5-8 podseća nas da je jedino što treba da uradimo – jednostavno da tražimo. Ne moramo da osećamo strah, zbunjenost, ili pritisak zbog odluka koje su pred nama.  Mudrost je učiti na greškama drugih, i zato treba da obratimo pažnju na savete starijih, zrelijih hrišćana, jer se njihovi saveti često zasnivaju na iskustvu. Tekst Propovednik 2,1-11 na nedvosmislen način pokazuje kako nas sebično udovoljavanje željama tela ostavlja sa osećajem neispunjenosti. Pred nama su dva puta, a izbor koji danas budemo napravili odrediće ko ćemo biti sutra.  

**Odgovorite**

`1. Razmotrite kako se osećate pred donošenje neke odluke. Da li se uzdate u Boga ili osećate strah?`

`2.	Da li previše brinemo oko toga kako se uklapamo? Kako da budemo sigurni da uklapanje ne vrednujemo više od svog spasenja? (Videti 2. Petrova 2,9.)`

`3.	Šta ako smo već doneli niz loših odluka? Da li je sada prekasno?`

*Anastašja Pijarilal, Kvazulu Natal, Južna Afrika*
