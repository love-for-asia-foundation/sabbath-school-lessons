---
title:  Odluči da izabereš
date:   06/04/2019
---

> <p>Tekst za pamćenje</p>
> »Ako li vam nije drago služiti Gospodu, izaberite sebi danas kome ćete služiti: ili bogove kojima su služili oci vaši s onu stranu rijeke, ili bogove Amoreja u kojih zemlji živite; a ja i dom moj služićemo Gospodu.«
(Isus Navin 24,15)

### Uvod (2. Timotiju 3,16)

Prema »efektu leptira«<sup>1</sup>, jedna sitna odluka lokalnog karaktera ima potencijal da menja ishod događaja na nekom udaljenom mestu. Time se naglašava uticaj naših odluka i značaj koji one imaju. Dok smo mladi, naše odluke uglavnom nisu dobro promišljene, jer deca retko kad razmišljaju dugoročno. Međutim, kako starimo, počinjemo da se plašimo spontanosti i skloni smo da planiramo svaki korak u životu. Uzmite za primer izbor garderobe. Kao deca, da je od nas zavisilo, svakog dana bismo nosili kostim Supermena ili haljinu princeze. Međutim, kao odrasli, kad biramo odeću, uzimamo u obzir vremenske prilike, planirane aktivnosti, i da li ćemo većinu vremena provesti napolju ili unutra.

Hitlerova odluka da napadne Poljsku dovela je do smrti mnogih, do velikih razaranja i početka svetskog rata – bila je to odluka s veoma ozbiljnim posledicama. Evina odluka da podlegne sotoninom kušanju i ubedi Adama da učini isto, izazvala je pad čitavog čovečanstva. Patnje čitavog sveta mogle su biti izbegnute samo da je ona odlučila da posluša Boga. Svi se mi plašimo pogrešnih odluka. A koliko bi lakše bilo napraviti ispravan izbor kad bismo svoje dileme položili kraj Isusovih nogu!

Kao hrišćani, mi Božju Reč shvatamo kao svoj vodič za život na zemlji. Ali, iako znamo razliku između onoga što On želi za nas i onog na šta nas upozorava, ipak se ponekad nađemo na raskršću. Teško nam je da sledimo stazu na koju nam je Bog ukazao jer svesno donosimo odluke koje nas odvajaju od Njega. Ne možemo raditi sve što nam se prohte, a onda moliti Boga da nam pomogne tek kad se nađemo u nekoj velikoj dilemi. Ako budemo tako postupali, nećemo moći da razlikujemo Božji glas od onog koji pokušava da nas zbuni. Svakog dana, svaku odluku treba da donosimo na osnovu Isusovih saveta. Trebalo bi da jačamo otpornost prema iskušenjima neprijatelja.

Bez obzira na pogrešne odluke koje smo donosili u životu, Isus je odlučio da umre na krstu radi nas. On je obezbedio oproštenje za sve greške koje smo napravili i koje ćemo sigurno praviti u budućnosti. Koliko god puta da smo Ga povredili i izneverili, On nam još uvek nije uskratio prilike za pokajanje. Blagoslovio nas je tekstovima iz Pisma koji nas mogu poučiti kako da donosimo dobre odluke u skladu sa onim što On želi za nas (2. Timotiju 3,16). Trebalo bi da se opredelimo da Njemu prepustimo da bira umesto nas.

*Kerzia Naido, Kvazulu Natal, Južna Afrika*

______________

<sup>1</sup>	Prema »teoriji haosa«, efekat leptira se objašnjava na sledeći način: »Sitnica, kao što je zamah krila leptira na jednom mestu može da izazove tajfun na drugom kraju sveta.’’
