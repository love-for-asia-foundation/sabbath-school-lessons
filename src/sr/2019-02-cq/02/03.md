---
title:  Ljubav motiviše
date:   08/04/2019
---

### Uvod (Psalmi 119,105; Priče 3,5.6; Priče 8,11; Priče 14,12; Matej 7,24.25; Matej 22,35-37; 1. Korinćanima 13; Efescima 1,1-4; 2. Timotiju 1,8.9; Titu 1,1.2; Jevrejima 11,24-26)

**Činiti ili ne činiti?**

Umetnost ili nauka? Upisati fakultet ili pauzirati godinu? Svakog dana donosimo odluke. Neke jednostavne i brze, ali i druge – značajnije i složenije. Jedno istraživanje sprovedeno na Univerzitetu Kolumbija pokazalo je da u proseku donosimo više od 70 odluka dnevno.<sup>1</sup> To znači da tokom prosečnog životnog veka od sedamdeset godina donesemo bar 1.788.500 odluka! Dok se krećemo od tinejdžerskih godina ka zrelom dobu, naše svakodnevne odluke mogu nas ili približiti Bogu, ili udaljiti od Njega. Jedna od najvećih grešaka koje mladi prave je to što misle da Bog nije zainteresovan za naše odluke. On je i te kako zainteresovan i želeo bi da budemo svesni toga.

**Kakve veze ljubav ima s tim? (1. Korinćanima 13)**

Prava ljubav je nepromenljiva. Šta god da radite, ljubav ne prestaje. Najlepši primer te vrste ljubavi pokazan je na Golgoti, kad je Isus položio svoj život za sve nas, zato što nas je Bog toliko voleo. Kakav uticaj, dakle, ta vrsta ljubavi ima na naše svakodnevne odluke? Kakve veze ljubav ima s tim? Odgovor je jednostavan – sve je u vezi s tom ljubavlju.

Znamo da je Isus najbolji uzor koji možemo izabrati. On je došao u telu i pokazao nam da je moguće živeti životom koji je Bogu po volji uprkos ovom svetu ogrezlom u greh. Kad neko postane naš uzor, mi proučavamo svaki njegov potez, svaku odluku, svaki motiv. Kad čitamo izveštaje evanđelista o bilo kom Isusovom susretu s ljudima, vidimo da je najvažniji motiv iza svake Njegove odluke – ljubav. Možda je zato Jovan zapisao reči koje čitamo u tekstu 1. Jovanova 4,16: »Bog je ljubav«.

Bili mi toga svesni ili ne, i naša svaka odluka je pokrenuta ljubavlju – ljubavlju prema nekome ili nečemu. Ljubav je to što budi majku u gluvo doba noći da bi podojila svoje dete. Ljubav prema grafičkom dizajnu čini da neki student ostane motivisan čak i kad drugi posustanu. U srži svake odluke, velike ili male, leži ljubav – ili prema sebi i svojoj volji, ili prema Bogu i Njegovoj volji.  U svom ograničenom znanju, mi postupamo u skladu sa onim što se »nadamo« da će uslediti na osnovu naše odluke; ali ako svoje odluke predamo u ruke sveznajućem Bogu, možemo biti sigurni da On već zna njihov ishod.

**Ljubav koja (ne) kontroliše (Matej 22,35-37; Efescima 1,1-4; 2.Timotiju 1,8.9; Titu 1,1.2)**

Jedan od najfascinantnijih procesa za posmatranje je izrada softvera – gledate niz kodova, a zatim i dovršen proizvod u vidu aplikacije kao što je Fejsbuk ili Instagram. Ne možete a da ne ostanete zadivljeni tom svojom sposobnošću da napravite nešto što će raditi tačno ono što vi hoćete. A da li se ikad zapitate zašto Bog nije učinio to isto? Zašto nas nije jednostavno programirao da Ga volimo? Zašto se upustio u rizik dajući nam slobodnu volju? Odgovor je jednostavan: »Jer Bogu tako omilje svijet...«

Božja ljubav prema nama ne zavisi od našeg odgovora na nju. On nas jednostavno voli. I zbog toga želi da Mu uzvratimo istom vrstom ljubavi. Nametnuta ljubav uopšte nije ljubav. To je narušavanje nečijih osnovnih prava, a Bog nije nasilan i sklon kontroli. Dar slobodne volje podrazumeva da, kad volimo Boga, činimo to od srca, a ne zato što nemamo drugog izbora.

Zbunjujuća raskršća (Psalmi 119,105; Priče 8,11; 14,12; Matej 7,24.25)

Postigli smo izuzetan napredak kad je reč o sticanju znanja, ali još uvek nalazimo da je proces donošenja odluka prilično zastrašujući. Kad bi nam bar ponudili »Osnove donošenja odluka« kao izborni predmet na fakultetu! Često zaziremo od donošenja krupnih odluka, jer duboko u sebi znamo da je s njima uvek skopčan neki neizbežan rizik, pa tako zaključujemo da je bolje ne odlučivati uopšte. Guramo glavu u pesak i priželjkujemo da se odluka donese sama od sebe, i da joj se mi jednostavno prepustimo.

Međutim, kao Božja deca, ne bi trebalo da zaziremo od donošenja odluka, koliko god da smo zbunjeni ili uplašeni. Bog, u svojoj ljubavi i milosti, neprestano nas podstiče da tražimo mudrost od Njega i savete od pravednih. Njegov dar mudrosti stoji nam na raspolaganju. On će nas voditi u donošenju odluka.

**Kad put postane težak (Priče 3,5.6; 14,12; Jevrejima 11,24-26)**

Mojsije je odrastao kao faraonov unuk, uz sav sjaj i raskoš dvorskog života, ali je odlučio da sve to napusti i sledi Božji poziv. I mi ćemo u svom životu biti pozvani da donosimo teške odluke koje će na kraju promenti tok našeg života, ali trebalo bi uvek da imamo na umu da put koji je naizgled najlakši ne mora obavezno biti ispravan. Za Mojsija bi bilo mnogo lakše da je ostao na dvoru i živeo životom o kakvom mnogi sanjaju. Ali put koji je on izabrao, ispravan put, bio je mnogo teži.

Snaga za donošenje tako teških odluka ne isporučuje nam se na vrata, kao neki lepo spakovan paket. Nju stičemo tokom vremena koje provodimo tražeći Boga molitvom i proučavanjem Reči. Kao Hristovi sledbenici, možemo u svom životu očekivati trenutke kada ćemo, baš kao Mojsije, morati da donosimo teške odluke. Bićemo pozvani da krenemo putem za koji znamo da je teži, ali da vodi do mesta koje je po Božjoj volji – što je najbezbednije mesto na kom se možemo naći na čitavom ovom svetu!

**Odgovorite**

`Kako da znam šta Bog želi za mene i moj život?``

*Kristel Govender, Durban, Južna Afrika*

______________

<sup>1</sup>	S. S. Iyengar and M. R. Lepper, »When Choice Is Demotivating: Can One Desire Too Much of a Good Thing?« Journal of Personality and Social Psychology 79, no. 6 (Dec. 2000): 995–1106, https://www.ncbi.nlm.nih.gov/pubmed/11138768.
