---
title:  "Gradimo tvrđavu, a ne zamak od peska"
date:   09/04/2019
---

### Dokaz (Matej 7,24.25)

Gradnja na čvrstoj osnovi za hrišćane nije novi pojam, jer mi težimo da svoj duhovni život izgradimo na Hristu, našoj čvrstoj steni. To znači obezbediti da naša osnova za donošenje odluka bude čvrsta, jer će svaka sledeća odluka koju budemo doneli proisticati iz prethodne.

Uzmite za primer izbor zanimanja. Prvo, određujemo koji fakultet da pohađamo. Ta odluka obrazuje osnovu na kojoj stojimo. Gradnja na toj osnovi podrazumeva izbor oblasti studiranja i ljudi s kojima želimo da se družimo na kampusu. Naše okruženje sada zavisi od te prvobitne odluke – osnove – zato što ne možemo da studiramo ono što naš fakultet ne nudi, niti možemo da učimo zajedno sa onima koji se nisu upisali.

Svaki aspekt našeg života je tlo na kojem zidamo. Prolazimo kroz različite faze u tim oblastima u kojima se od nas zahteva da donosimo početne odluke. Upravo tu mi postavljamo temelj. Nakon toga, svaka sledeća odluka koju budemo doneli biće još jedna cigla koju dodajemo toj osnovi u nastojanju da izgradimo svoj život.

»Lanac je jak samo toliko koliko je jaka njegova najslabija karika. Lanac kao celina može da izgleda dobar, ali on ne vredi ništa ako ima samo jednu slabu kariku.«1 Upravo slaba karika u lancu je mera njegove snage. Slično tome, slaba osnova ne može da izdrži čvrstu građevinu. Kako onda mi, slabi i ponizni, možemo očekivati da ćemo doneti dobre odluke koje će uticati na naš život ako se ne oslonimo na Onoga koji zna kraj od početka?

Odluke koje donosimo utiču na naš život na ovaj ili onaj način. Te odluke oblikuju i naš karakter. Ako budemo gledali u Isusa tražeći usmerenje, i uvideli da je On veoma zainteresovan za svaku našu odluku, imaćemo veće šanse da donosimo ispravne odluke, pa samim tim i da razvijemo karakter po ugledu na Sina čovečjeg.

Bog nas je izabrao u Njemu »pre postanka sveta, da pred njim budemo sveti i bez mane. U ljubavi nas je predodredio...« (Efescima 1,4, SSP). Isus je izabrao nas. Da li ćemo i mi izabrati Njega?

**Odgovorite**

`1.	Pronađite primer neke biblijske ličnosti koja je poslušala Božji savet prilikom donošenja odluke i neke koja to nije učinila. U čemu se razlikuju rezultati tih odluka?`

`2.	Isus je odlučio da umre za nas znajući da Ga neće svi prihvatiti. Kako da postupimo kad znamo da naša odluka možda neće imati pozitivan ishod za sve, uključujući i nas same?``

*Kemika Naidu, Kvazulu Natal, Južna Afrika*

______________

 Elen G. Vajt, Poruka mladima, str. 91 orig.
