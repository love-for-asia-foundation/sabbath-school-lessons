---
title:  Ispravne odluke
date:   11/04/2019
---

### Mišljenje (Filibljanima 4,6; Jakov 1,5)

Nije lako biti mlad u ovom nestabilnom svetu. Iskušenja i izazovi su ogromni. Ponekad naša vera izgleda nije dovoljno jaka da bi izašla na kraj sa svakodnevnim stresovima, i onda padamo u očajanje zbog nedostatka hrabrosti, usmerenja i izdržljivosti.

Učili su nas da su odluke izuzetno važne. Odluke koje donosimo u mladosti određuju našu budućnost. Ima bezbroj odluka koje treba da donesemo, a svaka od njih vodi ka drugačijem ishodu. Pod pritiskom smo zbog svojih zadataka, a opet, osećamo drugu vrstu pritiska još od kad smo odlučili da Isus postane Vladar našeg života.

Videli smo kako se mnogi od naših mladih udaljuju od Boga i konačno napuštaju crkvu kad pritisci mladosti postanu neizdržljivi. Mnogi pokleknu pred mogućnostima koje im svet nudi, i prihvate vrednosni sistem sveta.

Ipak, u ovom nestabilnom svetu važno je držati se ljudi koji daju dodatnu vrednost našem životu. Najveću nesigurnost trebalo bi da osećamo zbog toga što bi neka velika odluka koju donesemo mogla da nas udalji od Hrista i misije koju nam je On poverio.

Svaka odluka koju donosimo može nas približiti cilju da rastemo u Hristu, ili nas udaljiti od njega. Sve zavisi od toga da li Mu dopuštamo da bude u središtu našeg života. Neke odluke ne zahtevaju mnogo razmišljanja, ali čak ni to ne treba da nas spreči da tražimo Božje vođstvo.

Bog ne donosi odluke impulsivno, pa ne bi trebalo ni mi. Strpljenje je ključ. Izbor karijere i životnog partnera nisu jedina pitanja o kojim treba podrobno razmisliti. Zaista teška odluka može biti da li da ostanemo prijatelji s nekim ko se protivi našem moralu i vrednostima.

Ono najbolje u vezi s činjenicom da smo deca Božja jeste to što nikad nismo sami. Jedan od mojih omiljenih biblijskih stihova, Filibljanima 4,6, glasi: »Ne budite zabrinuti ni za šta, nego u svemu... jasno pokazujte Bogu za šta ga molite« (SSP). Taj stih mi je davao nadu i pomagao u životnim izazovima kad je moj karakter bio na probi. Doneti ispravnu odluku nije uvek lako, ali ne bojte se, dragi prijatelji – mi služimo sveznajućem Bogu koji je spreman da nas posavetuje kad god se suočimo s nekim teškim problemom (Jakov 1,5). Vera može biti zastrašujuća, ali kad put postane težak, jaki se drže za Isusa.

**Odgovorite**

`Da li ipak, mada služimo Bogu koji poznaje našu budućnost, tražimo savet ovozemaljskih profesionalaca, pre nego što se obratimo Njemu? `

*Liska Nirel Govender, Kvazulu Natal, Južna Afrika*
