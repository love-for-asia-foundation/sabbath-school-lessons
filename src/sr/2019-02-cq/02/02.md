---
title:  Nije jednostavno izabrati
date:   07/04/2019
---

### Dokaz (Priče 13,20; Isaija 55,2)

Svuda oko sebe vidimo posledice različitih izbora. Izbor hrane, reči, prijatelja... Istinita je poslovica koja glasi: »Pokaži mi svoje prijatelje, a ja ću ti pokazati tvoju budućnost.«  Kao što Biblija to kaže: »Ko hodi s mudrima postaje mudar, a ko se drži s bezumnicima postaje gori« (Priče 13,20). Tako je veliki uticaj koji izbor prijatelja ima na našu budućnost.
 Mojsije je to razumeo i zato je izabrao da pati s Božjim narodom radije nego da uživa u grešnim zadovoljstvima. Tako je postao oruđe u Božjem planu i našao se među herojima vere (Jevrejima 11). Kad je reč o izboru hrane, možemo se ugledati na Danila, koji je odlučio da se ne skvrni jelima i pićem cara Navuhodonosora. To je još veći problem u naše vreme. Većina bolesti, gojaznost, dijabetes, kardiovaskularna oboljenja i osteoporoza posledica su nezdravog izbora hrane. Ali ako odlučimo da jedemo ono što je dobro, kao što nas Gospod upućuje (videti Isaija 55,2), zaista ćemo biti dobrog zdravlja.

Prorok Jeremija kaže: »Kad se nađoše riječi tvoje, pojedoh ih, i riječ tvoja bi mi radost i veselje srcu mojemu« (Jeremija 15,16). Jevrejski izraz sa značenjem »jesti« je ’akhal’, a može da se prevede i kao »slistiti, pojesti, gostiti se«. Prorok nije samo gricnuo, već se gostio Božjom Rečju, i za njega je ona predstavljala uživanje i radost srca. Uživanje u Božjoj Reči je nešto u čemu nikad ne možemo preterati.

Napraviti dobar izbor izgleda skupo i teško. I to jeste tako. Ponekad dugo i napregnuto razmišljate, a na kraju ipak izaberete pogrešno. Međutim, tekst Jakov 1,5 kaže: »Ako nekom od vas nedostaje mudrosti, neka je zamoli od Boga, koji svakom rado daje i nikog ne prekoreva, i biće mu dato« (SSP). Car Solomon je tražio mudrost od Boga i ona mu je data. On je mnogo postigao kao car nad Izraelom, ali nažalost, odlučio je da se prepusti požudi, da bi na kraju otkrio da u tome nema nikakvog smisla (Propovednik 2,1–11).

Kad nam Bog da mudrost, moramo se složiti sa onim čemu nas On na jednostavan način uči preko svoje Reči, i moramo slediti obrazac donošenja dobrih odluka. Jedan pogrešan izbor može nam upropastiti život, iako smo prethodno doneli mnogo dobrih odluka. I suprotno je takođe tačno: ako ste pogrešne odluke donosili jednu za drugom, jedan pravilan izbor – da se zaista promenite već danas – učiniće da vaš život ima smisla.

**Odgovorite**

`1.	Šta da radimo kad shvatimo da smo napravili loš izbor?`

`2.	Kako možemo dosledno donositi dobre odluke?`

*Blesed Čakoja, Kvazulu Natal, Južna Afrika*
