---
title:  Nema dobrih roditelja
date:   23/05/2019
---

### Mišljenje (Psalmi 127)

Da li ste se ikad žalili na svoje roditelje? Naravno da jeste. Svi to rade. Razlog je to što nam roditelji daju povoda da se žalimo. Svaka majka i svaki otac greši.

Tome se ne treba čuditi. Niko ne proverava da li su muškarac i žena kvalifikovani da postanu roditelji. Za to se ne zahteva nikakva obuka. Tinejdžer u automobilu ispred vas koji kuca poruku dok drži volan, imao je nebrojeno više testova da bi mogao da vozi nego što su imali vaši roditelji pre nego što su vas doneli na svet. Vlast zahteva da imate licencu čak i ako idete na pecanje, ali kad je u pitanju donošenje živog bića na svet, država sleže ramenima i povlači se u stranu.

Roditelji ne samo što su potpuno neuki, već su i oštećeni grehom. Čak i da su upućeniji, mogli bi da nanesu štetu deci svojim gnevom, zavisnostima i nezdravim ambicijama.

Možda se pitate zašto Bog dopušta gomili neukih i iskvarenih stvorenja da se razmnožavaju. Zašto ne ograniči plodnost na starešine crkava i vođe subotne škole? Odgovor je verovatno isti kao i odgovor na staro pitanje zašto je uopšte dopustio da dođe do greha. On želi da budemo slobodni. Dakle, slobodni smo da stvaramo male ljude i da ih odgajamo kako god želimo. Taj stvaralački čin javlja se kao zastrašujuća odgovornost, ali to ne bi ni bila odgovornost u pravom smislu kad ne bismo imali slobodu da pogrešimo.

Srećom, nije baš svaki roditelj potpuno neuspešan u svom poslu. U svojoj blagodati, Bog im je stavio dovoljno ljubavi u srce da bi nadoknadio njihovo neznanje i nestrpljenje. Koristeći te darove, mnogi muškarci i žene postaju sasvim pristojni roditelji. Oni nisu savršeni, ali njihove dobre namere nadmašuju loše trenutke.

Na kraju krajeva, svi smo mi loši roditelji. Kao što je Isus rekao bogatom mladiću: »Niko nije blag (u nekim prevodima: dobar) osim Jednoga...« (Matej 19,17). Neki će doživeti osudu i žalost. A drugi – kombinacijom pokajanja i blagodati – iskusiće roditeljstvo kao veliku i blistavu radost.

**Odgovorite**

`1.	Koje je greške vaših roditelja najlakše oprostiti? Koje je greške teško oprostiti?`

`2.	U čemu se po vašem mišljenju ogleda najveća razlika između roditelja koji ne uspe u svojoj dužnosti i onog koji obavi dobar posao?`

`3.	Koje greške će roditelji najverovatnije praviti u današnje vreme? Koje greške je manje verovatno da će praviti u odnosu na prethodne generacije?`

*Kim Pekam, Linkoln, Nebraska, SAD*
