---
title:  "Priroda, vaspitanje i duh"
date:   20/05/2019
---

### Logos ( 1. Mojsijeva 18,18.19; 1. Samuilova 3,10-14; Psalmi 127; Priče 22,6)

Kad postanemo roditelji, to nam može doneti veliku radost – ali i užasan strah.

Teret odgovornosti za inače bespomoćan mladi život čoveku prosto ne da mira. Detetova krhkost, naivnost i poverenje mogu nas zbuniti i uplašiti. Šta ako ga ispustim? Šta ako moje današnje nestrpljenje bude dovelo do nekog poremećaja deset godina kasnije? Šta ako skrenem pogled u pogrešnom trenutku?

Roditelje u životinjskom svetu kao da ne muče takve brige i nesigurnosti. Životinja koja ima mladunce postupa instinktivno, praveći ponekad surove poteze kako bi obezbedila opstanak. Ponekad mora da bude neumoljiva da bi svom potomstvu omogućila da preživi, napreduje i donese na svet sledeću generaciju.

**Roditeljstvo kao nešto prirodno? (1. Mojsijeva 18,18.19; 1. Samuilova 3,10-14)**

Prorok Jeremija je primetio: »I roda pod nebom zna svoje vrijeme, grlica i ždrao i lasta paze na vrijeme kad dolaze; a narod moj ne zna suda Gospodnjega« (Jeremija 8,7). Premda Jeremija ovde govori o odvojenosti naroda od Boga, njegove reči nas podsećaju da greh krade ono što bi trebalo da se javlja prirodno – našu sposobnost da odgajamo decu. Bog nas je stvorio prema svom liku, ali mi težimo da odgajimo decu po ugledu na sebe.

Deca mogu da iznesu na videlo ono najgore u nama. Odnosno, bez Svetog Duha, odgajanje dece može samo još potpunije da otkrije koliko smo zaista oštećeni. Ipak, roditeljstvo može biti jedan od najvećih katalizatora duhovnog i emotivnog rasta. Deca mogu da pobude naša najnežnija i najnesebičnija osećanja. Preko njih možemo da saznamo kako nas Bog vidi i koliko nas voli uprkos našoj krhkosti, slabosti i usredsređenosti na sebe. Kad se trudimo da sarađujemo sa Bogom u vaspitanju svoje dece, to može oblikovati i naš karakter da bi bio više nalik Njegovom. Sa Bogom koji radi na nama, roditeljstvo nas može učiniti strpljivijim, ljubaznijim i spremnijim na žrtvu.
Biblija je priručnik za roditelje, pun saveta i principa primenljivih u različitim situacijama. Osim toga, puno je priča o tome kako su roditeljsko staranje i lične odluke uticali na mnoge generacije.

Avram je imao omiljenog sina, Isaka. Isak je imao omiljenog sina, Isava, a njegova žena, Reveka imala je omiljenog sina, Jakova. Jakov je imao omiljenog sina, Josifa. Avram je lagao o svojoj ženi. Isak je lagao o svojoj ženi. Jakov je slagao Isaka u vezi sa svojim identitetom. Jakovljev tast, Lavan, slagao ga je u vezi sa identitetom njegove supruge. Sinovi su slagali Jakova u vezi sa onim što se desilo njihovom bratu, Josifu. U svakoj generaciji, loše odluke roditelja dovodile su do sukoba i žalosti. Jedino putem priznanja i pomirenja bilo je moguće da se te sudbonosne odluke donekle isprave i preinače.

**Životne lekcije (Priče 22,6)**

Jedno od najvećih pravila uspešnog pripovedanja je »ne pričaj nego pokaži«. To pravilo se isto tako uspešno može primeniti i na roditeljstvo. Kao što popularna izreka kaže: »Ne govori mi u šta veruješ. Dopusti da vidim šta radiš i ja ću ti reći u šta veruješ.« Deca više nauče na osnovu toga kako živimo, nego na osnovu onog šta govorimo. Drugim rečima, ono što zaista vrednujemo se bolje »vidi na delu« nego što se »naučava rečima«. Možemo govoriti svojoj deci šta god želimo, ali ona će naučiti mnogo više iz naših postupaka nego iz naše retorike.  
Car David je ubio čoveka da bi zataškao svoj greh preljube. Kasnije, Davidovi sinovi su počinili silovanje i ubistvo, a pokušali su i da ga svrgnu s prestola. I premda se njegov sin, Solomon,  klonio osvete i nasilja koji su obeležili Davidov život i vladavinu, on je nastavio Davidov običaj mnogoženstva, što ga je na kraju udaljilo od Boga. Tokom narednih četirsto godina, judejski carevi su se kolebali između vernosti i idolatrije.

Roditeljstvo je težak zadatak. Čak i ljudi koji su hodali sa Bogom, kao Avram i Sara, Isak i Jakov, Ana i Elkana, imali su poteškoća da proslave Boga kao roditelji. Nema čarobne formule za odgajanje dece.

Ljubav. Strpljenje. Vreme. Uključenost. Pohvale. Popravljanje. Vera. Danas možemo diskutovati o ravnoteži između tih elemenata, ali niko ne osporava da su oni od presudne važnosti. Trebalo bi takođe da priznamo da ono što prenosimo svojoj deci, nije uvek ono čemu smo se nadali i što smo nameravali.  

**Pritajeni nemir (Priče 3,5.6; Isaija 43,1.2;Jeremija 29,11; 31,25; 32,27; Matej 11,28)**

Roditeljstvo ne pruža nikakve garancije. Možda nam se nikad neće ukazati prilika da imamo decu. Možda ćemo imati niz spontanih abortusa, ili čak izgubiti dete usled nesreće ili bolesti. Naša deca mogu nam slomiti srce svojim odlukama i ponašanjem.

U takvim okolnostima, naš nebeski Otac može biti naša jedina uteha i podrška. Onaj koji je naše »utočište i sila, pomoćnik, koji se u nevoljama brzo nalazi« (Psalmi 46,1) neće nas napustiti onda kad nam je najpotrebniji. Bog koji je ljubav (1. Jovanova 4,8) uvek je prisutan. On »neće odstupiti od tebe, niti će te ostaviti« (5. Mojsijeva 31,6).

**Odgovorite**

`1.	U kojoj meri je, po vašem mišljenju, roditeljstvo nešto instinktivno? Šta je ono najteže kad je reč o roditeljstvu? Zašto je ljudima toliko važno da budu roditelji uprkos dodatnom stresu koji to izaziva u našem životu?`

`2.	Kako se možemo suprotstaviti stalnom uticaju naših podsvesnih programa, koji su posledica loših odluka prethodnih generacija?`

`3.	Kad biste mogli, šta biste promenili u vezi sa svojim detinjstvom?`

`4.	Zašto je Bog poverio ulogu roditelja grešnim ljudskim bićima?`

*Tompol Viler, Nešvil, Tenesi, SAD*
