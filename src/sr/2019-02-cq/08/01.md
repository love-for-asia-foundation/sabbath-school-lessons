---
title:  "Posmatram te!"
date:   18/05/2019
---

> <p>Tekst za pamćenje</p>
> »Evo našljedstva od Gospoda; djeca, porod je dar od njega.« (Psalmi 127,3)

### Uvod (1. Korinćanima 11,1)  

Ja sam majka dve divne devojčice – Isla ima 11, a Amiti 8 godina. Veći deo vremena ja sam razumna, racionalna, normalna osoba koja se uspešno nosi sa životom i čini ono što treba bez mnogo buke. Povremeno, ipak, imam kratke trenutke kad shvatim izuzetnu, svetu odgovornost roditeljstva. Tada zastanem i razmišljam o tom čudesnom položaju u kom se nalazim, koji me ispunjava poniznošću. Ako se previše bavim time, osećanja me savladaju! Razmišljanje o ozbiljnosti mog zadatka deluje otrežnjujuće i podseća me da je od životne važnosti obavljati roditeljske dužnosti savesno i s ljubavlju.

Nedavno sam izgubila strpljenje sa Islom, jer joj je soba bila u totalnom haosu. Dok sam je grdila zbog tog nereda i neorganizovanosti, Bog je progovorio mom srcu i podsetio me na nered u mojoj sobi i u još jednoj prostoriji, gde sam dopustila da se knjige i papiri nagomilaju. Opomenuo me je da ne očekujem od svoje dece više nego od sebe same. Kad sam se izvinila ćerki, i kad smo o tome porazgovarale, došla sam do jednog zaključka. Mi smo najpre deca koja oponašaju svoje roditelje, a onda postajemo roditelji koje njihova deca oponašaju. Na kraju, možemo postati bake i deke koje će oponašati njihova deca i unuci. U svakom razdoblju života Bog nam daje mala ogledala da bi nam ukazao na oblasti u kojima treba da rastemo, da se menjamo i bolje odražavamo Njegovu ljubav.

Kako je Isus poučavao svoje učenike? Koji je pristup upotrebio? Kako ja to mogu da primenim kao roditelj u svojoj porodici?

Isus nije grdio učenike, nije ih osuđivao, nije vikao na njih, niti ih se odricao. On ih je blago poučavao istini. Davao je primer milosti na delu, govorio u pričama kako bi im pomogao da razumeju dubinu Božje ljubavi. Što je najvažnije, jednostavno je živeo s njima. Osećam da me Bog poziva da imam više strpljenja, više vremena, više priča, više pouka i više ljubavi za svoju decu. Moja deca me posmatraju i uče šta ja cenim, čemu pridajem važnost i šta moje srce istinski vrednuje. Molim se da one osete da su voljene i cenjene, dok ja pokušavam da im pružim makar letimičan uvid u čudesnu, neizmernu ljubav koju Bog ima prema njima. Molim se da one nađu svoju Bogom danu svrhu dok ih ja obučavam da budu sve što treba da budu. Molim se da vide Isusov odraz u meni.  

A ko posmatra vas? Čak i ako nemate sopstvenu decu, ljudi vas posmatraju. Vi možete da ohrabrite, uzdignete i privučete ljude Isusu. Šta vaš život govori drugima o Bogu, i kako možete živeti, svesno nastojeći da im pokažete koliko je Bog zaista strpljiv, dobar i pun ljubavi?

*Karen Platdžes, Baroubi, Linkolnšir, Ujedinjeno Kraljevstvo*
