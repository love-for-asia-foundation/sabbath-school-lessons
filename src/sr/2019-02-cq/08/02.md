---
title:  Biti ili ne biti roditelj
date:   19/05/2019
---

### Dokaz (1. Mojsijeva 18,11; 30,1; 1. Samuilova 1,1-8; Luka 1,7)

Od rođenja i prvih koraka, preko školovanja, diplomiranja, braka, do roditeljstva – to zvuči kao prirodan tok stvari, onako kako bi trebalo da bude. Bog je rekao: »Rađajte se i množite se« (1. Mojsijeva 1,28). Ali šta je sa onim vremenom između? Za mnoge, na pitanje: »Biti ili ne biti roditelj?«, odgovor je gromoglasno: »Da!« Ali, onda dete nikako da dođe.

Dok čitate stihove iz zaglavlja pouke, zapazite reči na marginama Biblije koje opisuju emotivno stanje na koje se ti tekstovi odnose. Premda je ton mračan, postoji i zračak nade.

Pročitajte kontekst svakog od tih stihova. Ljudi se obraćaju Bogu sa svojim pitanjima. To ne znači da pritisak istog trenutka nestaje i da odmah nastupa dugoočekivana radost. Umesto toga, svako srce pronalazi plamičak vere koji ga navodi da se obrati Bogu još pre nego što dobije odgovor.

Kad iskušenje postane preveliko, prelazimo na sledeću stranicu. U pričama o Sari, Rahilji, Ani i Jelisaveti potrebno je da pređemo na sledeće poglavlje. Kao što je i svom sinu dala ime Isak (1. Mojsijeva 21,6), ime koje znači smeh, Sara se smeje kao što može samo neko ko je star, neko ko je star i doživljava neverovatno čudo koje zadovoljava čežnju njegovog srca.

Čitajte dalje, i videćete da svaka od tih žena ima sličnu priču. Ipak, nemojte olako prelaziti preko detalja. Ponovo kažem, postoji ono vreme između, život pod određenom tenzijom, što mora da se izdrži. Sara je morala da čeka dok nije ostarila i osedela. Rahilja se molila dugo i usrdno i konačno je rodila ne jednog, već dva sina, ali nije dočekala da ih vidi kako odrastaju.

Ana se odrekla deteta za koje se dugo molila, radi Božje službe u hramu. Jelisavetin sin je otišao da propoveda u pustinji. Deca za koju su se molile zauvek su promenila njihov život.

(Ipak, kao majka, pretpostavljam da one ne bi ni želele da je bilo drugačije.) Življenje pod tenzijom, uz punu svest o Božjem prisustvu, održava plamen nade.

**Odgovorite**

`1.	Na koji način bi neko mogao da iskusi teret roditeljstva iako nema sopstveno dete? Na koji način bi neko u tom razdoblju života mogao da ulaže u drugu decu, koja nisu njegova, da im pomaže i da ih poučava?`

`2.	Napravite sliku koja ilustruje neku još uvek neostvarenu nadu u vašem životu. Šta možete naučiti od žena o kojima smo danas proučavali, o njihovom životu bez dece za kojom su čeznule?`

*Heder Kruz, Ričmond, Virdžinija, SAD*
