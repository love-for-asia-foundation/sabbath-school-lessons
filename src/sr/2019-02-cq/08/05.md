---
title:  Suočavanje sa divovima
date:   22/05/2019
---

### Primena (Isus Navin 1,9; 1. Samuilova 17,4; 1. Korinćanima 16,13)

Dvoje dece bilo je rođeno u razmaku od više vekova. Irena Križanovska-Sendler rođena je 15. februara 1910, a budući car, David, oko 1040. godine pre nove ere. Oboje su svojevremeno izvršili veliki uticaj na svet.

Godine 1943. Varšavski geto je odbio da se preda nacistima, zbog čega je zapovednik SS brigade, Jirgen Strop, naredio da se pobiju i spale svi koji su preostali. Trinaest hiljada Jevreja je poginulo. Godinu dana ranije, Irena Sendler, socijalna radnica iz Poljske, dobila je pristup Varšavskom getu koji su kontrolisali nacisti. Irenin glavni cilj bio je da pruži pomoć zarobljenim Jevrejima. Nacisti nisu znali da je ona aktivni član Žegote, tajne organizacije poljske vlade stvorene s namerom da krišom izvodi decu iz logora pod plaštom Varšavskog ministarstva zdravlja. Irena se suočila sa divovima nacističke partije i njihove namere da istrebe Jevreje.

Skoro tri hiljade godina ranije, dečak-pastir koji je doneo hranu svojoj braći, suočio se sa divom poznatim kao »Golijat iz Gata, visok šest lakata i ped« (1. Samuilova 17,4). Golijat, čovek divovskog rasta, rugao se izraelskoj vojsci. S obzirom na njegovo poznavanje ratničkih veština, jedan dečak koji čuva ovce sigurno mu nije delovao preteće.

A kako mi pripremamo svoju decu da se suoče sa »divovima« u svom svetu? Irena se suočila sa nacističkom partijom, divom koji je sejao smrt i uništenje, dok se David našao oči u oči sa zastrašujućim filistejskim ratnikom. Irena i David su imali u vidu nešto veće od njih samih. Irena je bila uhapšena i bezmalo ubijena. David je mogao da pogine od Golijatovog mača pred očima svoje porodice, pred carem Saulom i izraelskom vojskom. »Budno pazite, čvrsto stojte u veri, držite se muški, budite jaki« (1. Korinćanima 16,13, SSP).

Uticaj naše dece na ovaj svet ne mora biti veliki. Poneki jednostavan zadatak može biti sasvim dovoljan. Irena je pomogla da se 2.500 beba i dece iz Varšavskog geta krišom izvede u sigurnost. David je oborio ogromnog protivnika jednim kamenčićem. To što je Irena uradila sad izgleda kao veliki podvig, ali za nju je to bio sitan svakodnevni događaj. Jedan mali kamen oborio je Golijata. Jedno po jedno, deca su napuštala geto u koferima ili skrivena ispod ambulantskih kolica.

»Budi slobodan i hrabar. Ne boj se i ne plaši se; jer je s tobom Gospod Bog tvoj kuda god ideš« (Isus Navin 1,9).

**Odgovorite**

`Kako da vaspitamo svoju decu da ne misle samo na svoj uski svet, da traže način da ovu zemlju učine boljim mestom, da se suočavaju sa »divovima« u svojoj budućnosti sve dok se Hristos ne vrati?`

*Johana Bjork, Leviston, Ajdaho, SAD*
