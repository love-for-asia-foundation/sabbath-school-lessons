---
title:  "Možda smo sami, ali nismo sami u tome"
date:   25/04/2019
---

### Mišljenje (Psalmi 72,12; Isaija 57,1.2)

Osećate se usamljeno? Počinjete da mislite da Bog nema nikoga u planu za vas? Biblija potvrđuje da mi nismo stvoreni da budemo sami (1. Mojsijeva 2,18). Ali, pre nego što budemo spremni da se posvetimo jednoj takvoj, doživotnoj vezi kao što je brak, treba da dopustimo Bogu da nas oblikuje i pretvori u najbolju verziju nas samih. A najbolje vreme da nešto naučimo o sebi samima upravo je onda kad smo sami.

Kakva je vaša porodica? Zabavna? Ozbiljna? Veoma pametna? Naklonjena muzici? U mojoj porodici ima ponešto od svega. Ponekad možda ne razumemo zašto nas je Bog smestio baš u tu porodicu u kojoj se nalazimo, ali upravo ta naša jedinstvena porodica je tu da bi nas izgrađivala. Da li ste se ikad osećali kao da je Bog uklonio sve dobre ljude iz vaše porodice? Ne brinite. U nekom trenutku života, svi ćemo se osetiti usamljeno, ali nemojmo dopustiti da nas  usamljenost odvede u depresiju, i nametne nam neke hronično negativne emocije. Bog nam je dao porodicu da bismo izgrađivali jedni druge u ljubavi. Što je još značajnije od vaše biološke porodice, vi imate porodicu u Hristu – braću i sestre koji razumeju da je Bog naš Otac.

Bog je hodao ovom zemljom isto kao i mi. Osećao je ono što mi osećamo. On razume šta znači osećati se usamljeno (Jevrejima 4,15). U tekstu Psalmi 72,12, Bog kaže da će On »izbaviti ubogoga koji cvili i nevoljnoga koji nema pomoćnika«. Mi možemo prići Bogu u molitvi i razgovarati s Njim. Da, On već zna kako se osećate, ali ponekad jednostavno morate da tražite. Biblija nas savetuje da tražimo da bismo mogli da primimo. Zato, razgovarajte sa Bogom. Kažite Mu sve o svojoj usamljenosti.

Ako ste izgubili voljenu osobu i borite se sa usamljenošću nakon toga, znajte da je Bogu stalo do toga kako se osećate. Njegova Reč nam kaže da »pravednik mre, i niko ne mari; i pobožni se ljudi uzimaju, a niko se ne sjeća da se pred zlo uzima pravednik; dolazi u mir i počiva na postelji svojoj ko god hodi pravijem putem« (Isaija 57,1.2).

Ali Bog nas nikad ne napušta. Upravo đavo pokušava da nas navede na pomisao da nas je Bog napustio. Ali, budući da nas On toliko voli, bolelo bi Ga da nas napusti i da gleda kako tugujemo. Obratite se zato Bogu i, kad god se osetite usamljeno, setite se da vas On razume i da Mu je stalo do vas.

**Odgovorite**

`1.	Zašto se osećam usamljeno?`

`2.	Da li me je Bog zaboravio?`

`3.	Da li ja pridonosim tome da se neko drugi oseća usamljenim?`

*Alejzija Bukal, Dania Bič, Florida, SAD*
