---
title:  Nismo stvoreni da budemo sami
date:   24/04/2019
---

### Primena (1. Mojsijeva 2,18; Propovednik 4,9-12)

Da li ste se ikad osetili usamljeno? Da li se ponekad osećate kao da niko nije na vašoj strani? Ako ćemo iskreno, mnogi ljudi se tako osećaju. Zato je Bog osmislio druženje. On ne želi da se osećamo usamljeni i otuđeni od drugih ljudi. U Edemskom vrtu Adam se osetio usamljenim zato što je video da svaka životinja ima svog druga. Zato se Bog postarao da On ne bude dugo sam, i stvorio je Evu. Sada je i Adam našao svog druga. Mi svoje prijatelje, a često i najbolje prijatelje, uglavnom upoznajemo dok smo mladi. Kasnije u životu pronalazimo tu jednu osobu koja postaje naš životni saputnik, i ostatak svojih dana provodimo s njom. Ali šta bi trebalo da radimo u trenucima kad se osećamo usamljenim?

Oslonite se na one kojima verujete. Ako se osećate usamljenim, pokušajte da nađete nekoga s kim ćete moći da razgovarate o svojim problemima. To bi mogao da bude neko s kim ste u emotivnoj vezi (1. Mojsijeva 2,18), neko iz vašeg okruženja kome možete da verujete, ili čak i vaši roditelji. Što je najvažnije, ne zaboravite da se uvek možete obratiti Bogu. On razume kroz šta prolazite i pomoći će vam u tome. U tekstu Propovednik 4,9-12 čitamo: »Bolje je dvojici nego jednomu, jer imaju dobru dobit od svoga truda. Jer ako jedan padne, drugi će podignuti druga svojega; a teško jednomu! Ako padne, nema drugoga da ga podigne. Jošte ako dvojica spavaju zajedno, grije jedan drugoga; a jedan kako će se zgrijati? I ako bi ko nadjačao jednoga, dvojica će mu odoljeti; i trostruka vrvca ne kida se lako«.

Imajte na umu: Jedino što vas sprečava ste vi sami. Ponekad ste jednostavno u takvom raspoloženju da ne želite da budete ni sa kim, pa čak ni da izađete iz sobe. Vaši prijatelji će dati sve od sebe da bi vas izvukli iz takvog raspoloženja, ali to je sve što oni mogu da učine. Vi morate da se potrudite i usredsredite na ono pozitivno. I ne zaboravite da Bog uvek sluša.

Ne dopustite da vas osećanja savladaju. Ponekad je osećaj usamljenosti skoro nepodnošljiv, ali tekst 5. Mojsijeva 31,6 nam kaže: »Budite slobodni i hrabri, i ne bojte se i ne plašite se od njih; jer Gospod Bog tvoj ide s tobom, neće odstupiti od tebe, niti će te ostaviti«.

**Odgovorite**

`1.	Šta bi trebalo da učinimo kad se osećamo odvojenim od svih?`

`2.	Zašto Bog želi da imamo društvo?`

*Everet Skot, Sanrajz, Florida, SAD*
