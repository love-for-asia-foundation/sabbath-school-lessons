---
title:  Još jedna studija braka
date:   23/04/2019
---

### Svedočanstvo (1. Mojsijeva 2,18)

»Ustanovljen od Boga, brak predstavlja sveti savez u koji nikad ne treba ući u duhu sebičnosti. Oni koji se odlučuju na taj korak trebalo bi ozbiljno i uz molitvu da razmotre njegovu važnost i da traže božanski savet kako bi se uverili da li je njihovo napredovanje u tom pravcu u skladu s Božjom voljom. Uputstva koja su u Božjoj Reči data na tu temu trebalo bi pažljivo razmotriti. Nebo gleda sa zadovoljstvom na brak zasnovan u svesrdnoj želji da se postigne saglasnost sa uputstvima datim u Pismu.«1 Druženje i brak su veoma važni, jer mogu pomoći ljudima da prevaziđu spoljašnje i unutrašnje izazove koje jedna osoba ne može da savlada sama.

I pored mnogih prednosti koje brak ima, zbog čega se ljudi i odlučuju na taj korak, on ima i svoje izazove. Ti izazovi su još veći ako ljudi srljaju u brak bez odgovarajuće pripreme. Mnogi samci prebrzo ulaze u veze za koje nisu spremni. »Mladići koji još uvek nisu izašli iz tinejdžerskih godina nisu u stanju ispravno da procene koliko je neka osoba njihovih godina podobna da im bude saputnik za ceo život. Kad počnu zrelije da rasuđuju, shvatiće da su doživotno vezani za nekog s kim možda uopšte ne mogu da budu srećni.«2 Bolje je ostati sam nego biti u lošem braku sa nekim s kim se ne slažeš (1. Korinćanima 7,8.9).

»Izbor životnog saputnika trebalo bi da bude takav da na najbolji način obezbedi fizičku, mentalnu i duhovnu dobrobit za roditelje i njihovu decu – takav da omogući i roditeljima i deci da budu na blagoslov bližnjima i da proslave svog Tvorca.«3 Većina ljudi misli da je svrha braka u tome da ugode ženi ili mužu, ali zaboravljaju da svojim brakom treba pre svega da proslave Boga. Pogrešno je misliti da se brak tiče samo dvoje ljudi, a ne i Boga (1. Korinćanima 7,32.33). U braku nije bitno samo šta muž i žena žele jedno od drugog, već i šta Bog želi od njih.

**Odgovorite**

`1.	Kako da se pripremim da budem s nekom divnom osobom koja će me jednog dana voleti?`

`2.	Šta brak čini predivnim prema biblijskim merilima?`

*Kent Erl Tejlor III, Koral Springs, Florida, SAD*
