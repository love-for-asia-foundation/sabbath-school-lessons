---
title:  Ime bolje od sinova i kćeri
date:   21/04/2019
---

### Dokaz (Isaija 56,3-7; Matej 19,12)

U nekim kulturama ne pridaje se velika važnost rađanju dece. Možda su uzrok tome jurnjava za zaradom, materijalističke vrednosti, ili postmodernističke ideje o strukturi društva. Nasuprot tome, neke druge kulture pridaju tome izuzetnu važnost. U tom slučaju, samopoštovanje pojedinca, osećaj sopstvene vrednosti i identiteta u potpunosti zavise od ostavljanja potomstva.

Dakle, kad se u tekstu Isaija 56,3 pominju evnusi koji govore: »Gle, ja sam suho drvo«, to ukazuje na duboku žalost i bol zbog nemogućnosti da se imaju deca. Kao što suvo drvo ne može da rađa nova drveta, tako ni evnuh ne može da ima decu. U tom slučaju, prirodno se javljaju pitanja o smislu postojanja, identitetu i sudbini takvog pojedinca. Isus je govorio o tri vrste evnuha: »Ima zaista onih koji su se rodili nesposobni za ženidbu. Ima i onih koje su ljudi učinili nesposobnima za ženidbu. A ima i onih koji su – radi Carstva nebeskog – sami sebe učinili nesposobnima za ženidbu« (Matej 19,12, SSP). Drugim rečima, neki su prirodno bez dece, neki zbog spoljašnjih uzroka, a neki po ličnom izboru.

Evnusima je uskraćen taj poseban odnos – odnos sa biološkom decom. Baš kao što su evnusi nemoćni u tom pogledu, i mnogi drugi su na sličan način nesposobni da ostvare neki konkretan odnos. Bilo zbog prirodnih ili spoljašnjih uzroka, ili po ličnom izboru, među nama danas ima »evnuha«, koji su samci, bez bračnog druga (zbog spoljašnjih okolnosti), bez roditelja, izbeglice (bez države), ili su sami iz nekog drugog razloga.

Međutim, Bog obećava da će ti »evnusi«, ako »drže subote moje i izbiraju što je meni ugodno, i drže zavjet moj« (Isaija 56,4), imati mesto u Njegovoj kući i »ime bolje nego sinova i kćeri, ime vječno... koje se neće zatrti« (Isaija 56,5). Taj tekst takođe opisuje drugu decu iz drugih zemalja, drugih plemena i drugih porodica, koja dolaze da se pridruže Gospodu u molitvi i bogosluženju  (Isaija 56,6.7).

Ono o čemu Isaija tu govori jeste da, bez obzira na prirodne okolnosti, slučajnosti, ili izbore koji su doveli do toga da neko bude sam, Bog nudi tužnima i usamljenima naročitu priliku da budu deo zavetnog obećanja, da objavljuju evanđelje, i postanu deo Božje porodice koja nadilazi genetske veze. Umesto da imaju samo biološku decu i »ime sinova i kćeri«, Gospod im obećava bolje ime, mnoštvo duhovne dece, učenike iz svih zemalja, vrhunski duhovni doživljaj u kući samog Boga, i prestanak usamljenosti i izolacije tokom koje su bili kao suvo drvo.

*Keslin Jervatski, Frenklin Taunšip, Nju Džersi, SAD*
