---
title:  Povezani preko Njega
date:   22/04/2019
---

### Logos (1. Mojsijeva 2,18; 37,34; Propovednik 4,9-12; Matej 6,33; 19,1-10; Jovan 11,35; 16,32.33; Galatima 1,10; Filibljanima 4,11-13; Jakov 5,16)

**Druženje (Propovednik 4,9-12; Jovan 16,32.33; Filibljanima 4,11-13)**

Pravo druženje zahteva zajedništvo i prijateljski odnos. Ima trenutaka kad se mi u svom hrišćanskom životu osećamo kao da nema mnogo onih koji razmišljaju slično kao mi i koji nas zaista razumeju. Ponekad možda nismo sasvim sigurni da smo se potpuno predali Hristu, pa radije ostajemo na distanci od ostalih hrišćana, kako ne bismo iskvarili još nekog. A opet, neki od nas su možda zauzeli stav da je bolje biti sam i živeti po svome.

Međutim, kad smo sami, lako bivamo obeshrabreni i smeteni, i teže ustajemo nakon pada. U četvrtom poglavlju Knjige Propovednikove govori se o tome da je bolje dvojici nego jednome. Kad su dvoje pravih ljudi zajedno, na raspolaganju su im uzajamno ohrabrenje, pomoć i molitva! Tekst Priče 27,17 glasi: »Gvožđe se gvožđem oštri.« I pored svega, biće trenutaka kad niko neće moći da bude pored nas. Zato nam je Isus, u svojoj velikoj ljubavi, poslao dar Svetog Duha kao Utešitelja, da nikad ne bismo bili sami (Jovan 16,32)!

**Život izvan braka (Matej 6,33; Galatima 1,10; Jakov 5,16)**

Može nam biti teško i možemo se osećati usamljeno u nastojanju da sledimo Boga dok istovremeno tražimo bračnog druga. Lako se može desiti da u partneru tražimo vrednosti koje ovaj svet nudi umesto onih biblijskih, koje nam Reč preporučuje. Muškarac treba da traži ženu koja poseduje kvalitete opisane u 31. poglavlju Priča Solomunovih. Žena treba da traži muškarca koji poznaje pravu biblijsku ljubav umesto grešne i sebične strasti, čoveka koji se ne trudi da ugodi ljudima već Bogu, koji govori istinu, i koji će se moliti za svoju suprugu. Muškarci i žene treba da traže bračnog druga kome je Božje carstvo na prvom mestu.

**Kad se brak završi (Matej 19,1-10)**

Razvod je nezgodna tema. To nikad nije bila Božja namera kad je reč o bračnom odnosu. Greh je izazvao prvu pukotinu u bračnoj zajednici, i zato se ljudi ponekad odlučuju da razdvoje ono što je Bog stvorio da bude jedno telo. Budući da je to osetljiva tema, ima mnogo različitih mišljenja i scenarija u vezi s razvodom. Međutim, mi se možemo upravljati samo po onome što kaže Biblija. A Biblija kaže da je jedini opravdani razlog za razvod seksualni nemoral (Matej 19,9). Znam da to možda nije u skladu sa onim u šta danas verujemo, i postoje mnoge situacije u kojima se ta logika dovodi u pitanje, ali moramo se uzdati u Božju mudrost i verovati da postoji razlog što je Isus to rekao. Možda mi to ne razumemo, ali moramo se uzdati u Njegovu ljubav i dobronamernost.

**Smrt i usamljenost (1. Mojsijeva 2,18; 37,34; Jovan 11,35)**

Kad je Adam stvoren, Bog je rekao da nije dobro da čovek bude sam. Zato je uveo Adama u dubok san i od njegovog rebra stvorio Evu (1. Mojsijeva 2,18.21). I pored toga što je Adam bio u tako bliskom odnosu s Njim, Bog je rekao da nije dobro da on bude sam. Adam je imao osećanja koja je Bog ugradio u njegovu prirodu. Kao ljudska bića stvorena sa emocijama, i mi osećamo bol zbog smrti. Zbog pojave greha, smrt je postala sastavni deo života. Čak i Isusa je, ovde na zemlji, pogodila smrt Njegovog rođaka, Jovana Krstitelja, i Njegovog prijatelja Lazara (Jovan 11,35). Smrt povređuje, ali dobra vest je da možemo očekivati Isusov drugi dolazak kao veliko ponovno okupljanje! Pavle nas podseća na tu nadu u 1. Solunjanima 4, gde piše da ćemo, kad mrtvi u Hristu ustanu iz svog sna, i mi moći da pođemo na nebo zajedno s Njim!

**Samci u duhovnom smislu (1. Mojsijeva 2,18; Matej 6,33)**

Iako smo sami, možemo uspešno da rastemo na svom duhovnom putu. Naš najveći prioritet uvek treba da bude da se približimo Bogu i da najpre tražimo Njega, da saznamo više o Njegovom karakteru i Njegovoj ljubavi prema nama. Ipak, čak je i Adam, iako je imao savršenu zajednicu sa Bogom, čeznuo za ljudskim društvom. Drugo poglavlje 1. Mojsijeve otkriva nam da je Bog stvorio Evu za Adama, jer je znao da nije dobro da čovek bude sam (1. Mojsijeva 2,18). Premda je brak najintimniji ljudski odnos, to nije jedini tip ljudskog zajedništva. Dok težimo za bliskošću sa Bogom, možda nećemo odmah, a možda nećemo nikad, ući u bračni odnos (zbog grešnog sveta u kom živimo), ali možemo biti sigurni da Bog poznaje naše potrebe – kao što je znao i za Avramovu potrebu.

*Ilajdža Volters, Hantsvil, Alabama, SAD*
