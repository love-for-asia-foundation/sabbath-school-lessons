---
title:  Nada i pored usamljenosti
date:   20/04/2019
---

> <p>Tekst za pamćenje</p>
> »I reče Gospod Bog: nije dobro da je čovjek sam; da mu načinim druga prema njemu« (1. Mojsijeva 2,18)

### Uvod (Psalmi 72,12; Jovan 16,32)

Zamislite da vas je prijatelj pozvao na neko popodnevno okupljanje u svojoj kući. Stavio vam je do znanja da tamo, osim njega, neće biti nikog koga poznajete. Uprkos tome, odlučili ste da prisustvujete tom društvenom događaju. Kad ste stigli, zapazili ste da vaš prijatelj razgovara sa ostalim gostima. Zatim se okrenuo prema vama i obećao da će vam se posvetiti za pet minuta.  Pet minuta pretvorilo se u deset. Deset minuta se pretvorilo u sat, a nakon par sati, događaj se završio.

Bilo da ste introvertni, ekstrovertni, ili nešto između toga, verovatno biste osetili izvesnu dozu usamljenosti da ste se našli u takvom položaju. Tokom čitavog popodneva, verovatno biste sedeli sami za stolom, malo proćaskali s nepoznatim ljudima, ili otišli ranije jer ne biste imali s kim da razgovarate na takvom okupljanju gde mešanje i povezivanje s drugima, po prirodi stvari, predstavlja glavnu »atrakciju«. Možda biste počeli da se pitate da li je vašem prijatelju dovoljno stalo do vas, ili zašto vas je uopšte pozvao. Verovatno biste osetili žalac odbacivanja i/ili napuštenosti.

Taj scenario prikazuje jedan od mnogih načina na koji čovek može doživeti usamljenost i mnoštvo emocija koje uz to idu. Neki drugi primeri doživljavanja usamljenosti su razvod ili gubitak voljene osobe, dugi periodi samačkog života, ili preseljenje na novu lokaciju. Ipak, postoji dobra vest! Bez obzira na razlog naše usamljenosti, Bog obećava da će nam pomoći da to prebrodimo. U tekstu Psalmi 72,12, On obećava da će »izbaviti ubogoga koji cvili i nevoljnoga koji nema pomoćnika«. Istina je zapravo da mi nikad nismo sami. Hristos je uvek s nama (Matej 28,20), baš kao što je Bog Otac uvek bio sa svojim Sinom (Jovan 16,32).

Osim zajedništva koje imamo sa svojim Spasiteljem, Bog ceni i kad se povežemo s drugim ljudima. On nas je stvorio sa željom za ljudskim društvom (1. Mojsijeva 2,20). Ponekad je usamljenost koju doživljavamo posledica našeg odvajanja od ostatka sveta.  Možda ne želimo da ulazimo u odnose sa drugima zato što su nas povredili neki s kojima smo pokušali da se povežemo u prošlosti. Uspostavljanje odnosa sa drugima predstavlja rizik, ali to je rizik koji vredi prihvatiti. U pouci za ovu sedmicu, dublje ćemo se pozabaviti temom druženja i usamljenosti.

*Mišel D. Amos, Koledždejl, Tenesi, SAD*
