---
title:  Iza scene
date:   07/05/2019
---

### Svedočanstvo  (1. Mojsijeva 2,21-25; Pesma 8,4; Amos 3,3; Osija 11,8.9; 2. Korinćanima 6,14)

Jedan od najizvanrednijih darova kojima je Bog blagoslovio čovečanstvo jeste dar uzajamnih odnosa. Bračni odnos, konkretno, najintimniji je od svih (1. Mojsijeva 2,21-25). Tajanstvena sposobnost dva odvojena bića da postanu jedno nešto je sasvim neshvatljivo. Prava je misterija kako muž i žena mogu da očuvaju jasan osećaj individualnosti ne sputavajući posebnu prisnost ostvarenu bračnim zavetom.

Nažalost, Holivud je brak predstavio tako glamurozno da mnogi više ne razmatraju obazrivo karakter onoga s kim se udružuju za čitav život. Umesto što im postavljamo džangrizavo pitanje: »Kada ćeš se već jednom oženiti/udati?«, možda bi trebalo da provodimo više vremena u molitvi za naše mlade. »Sa trenutkom stupanja u brak mnogi muškarci i žene povezuju svoj uspeh ili neuspeh u ovom životu, i svoje nade za budući život.«<sup>1</sup> Ipak, i pored izazova koji mogu postojati unutar bračne veze, nema razloga za strah. »Ona i jeste blagoslov svuda gde se u bračni zavet mudro ulazi, u strahu Božjem i sa iskrenim razmišljanjem o odgovornostima koje on donosi.«<sup>2</sup>

Posebna veza između muškarca i žene postaje još prisnija i snažnija kroz njihovo seksualno iskustvo (Pesma 8,4). Biblija koristi slike iz prirode da bi dočarala priču »za starije od 12 godina« – o seksualnim doživljajima Sulamke, neveste, i njenog dragog za koga se smatra da je car Solomon. Zapravo, kroz čitavo Pismo, odnos sa svojim narodom Bog poredi sa bračnim odnosom. Knjiga proroka Osije predstavlja jasan primer dokle je Bog spreman da ide da bi ispoštovao svoj zavetni odnos sa Izraelom (Osija 11,8.9). Bog je očigledno želeo vezu koja je nešto više od spoljašnjeg, verbalnog izražavanja naklonosti i privrženosti. Bog želi da doživi i duhovnu intimnost sa svojim narodom. U braku je takođe od ključne važnosti da par ostvari duhovnu prisnost (2. Korinćanima 6,14; Amos 3,3). Duhovna prisnost može se razvijati molitvama jednog za drugo, kao i zajedničkim bogosluženjem i čitanjem Božje Reči.

**Odgovorite**

`1. Šta je ono najvažnije što pojedinci treba da uzmu u obzir kad razmišljaju o braku?`

`2. Da li je duhovna intimnost korisna za brak? Zašto da, ili zašto ne?`

*Anastasija Ferguson, Berien Springs, Mičigen, SAD*

______________

<sup>1</sup>	Ellen G. White, »Unwise Marriages«, The Review and Herald, Feb. 2, 1886.

<sup>2</sup>	Elen G. Vajt, U potrazi za boljim životom, str. 356, 357 orig.
