---
title:  Trougaono jedinstvo
date:   06/05/2019
---

### Logos ( Psalmi 63,1; Pesma 1,2.13; 2,6; 4,7-5,1; 5,10-16; 8,6.7; Jovan 17,3; Rimljanima 8,1-14; 1. Korinćanima 7,3-5; 8,3; 6,19.20; 2. Korinćanima 10,5)

**Saznanja o ljubavi (Pesma 8,6.7; Jovan 17,3; Rimljanima 8,1-14; 1. Korinćanima 8,3)**

Neke statistike tvrde da se preko 70 procenata brakova završi razvodom. Postavlja se pitanje: zašto? Mnogi činioci su u igri, što je posebna tema, ali čak i ako ne dođe do razvoda, jake sile pokušavaju da rasture tu dragocenu zajednicu. Shvatila sam da sotona, kad nešto ne može da uništi, nastoji da to ometa. Brak je u središtu i osnovi društva još od postanja sveta, a trougaona bračna zajednica, sa Bogom na vrhu a mužem i ženom u osnovi, pokazala se najjačom. Ako je to tako i ako je brak toliko bitan, zašto ta tema tako često prolazi nezapaženo? Mi unutar crkve uglavnom ne govorimo dovoljno o temi braka i seksualnosti, a budući da su mladi ljudi bombardovani pogrešnim porukama i onim što deluje vrlo privlačno, od presudne je važnosti da o tim temama govorimo sa biblijskog stajališta.

**Ljubav u pravo vreme (Psalmi 63,1; 1. Korinćanima 6,19.20; 2. Korinćanima 10,5)**

Mlade ljude najčešće muči misao o seksualnoj intimnosti i pitanje da li je brak uopšte neophodan, jer nam društvo, preko popularne kulture i društvenih medija, nameće mišljenje da nije potrebno da se obavezujemo. Takođe, nameće nam se mišljenje da možemo imati šta god poželimo i kad god to poželimo, da treba da radimo ono što nas čini srećnim, ma šta to bilo. Nažalost, previše nas je naselo na tu lažnu poruku, zato što svoju intimnost i svoj identitet još uvek nismo pronašli u Isusu. Ako ne znamo ko smo i za šta smo stvoreni, onda sve može da prođe.

Od ključne je važnosti da se razvijamo u odnosu sa svojim Stvoriteljem punim ljubavi, da budemo isceljeni u Njemu pre nego što se sjedinimo s bilo kim drugim. Ako se dvoje skrhanih ljudi zbliže očekujući da upotpune jedno drugo, da popune svoje praznine, ostaće trajno nezadovoljni, jer Jedini koji zaista može da nas ispuni i zadovolji svaku čežnju našeg srca je upravo Onaj koji nas je stvorio i koji nas tako intimno poznaje. Tek kad svoje srce u potpunosti predamo Njemu i odlučimo da uzrastemo do Njegovog lika, možemo početi da razmišljamo o tome da se sjedinimo sa drugom osobom. Brak je prelepa ustanova koju je osnovao Bog da bismo, kad dopustimo Njemu da uđe i popuni praznine, mogli zaista da budemo blagoslov i svetlost onima oko nas.

**Izraz ljubavi (Pesma 1,2.13; 2,6; 4,7-5,1; 5,10-16; 1. Korinćanima 7,3-5)**

Pesma nad pesmama veoma otvoreno opisuje intimnost između Sulamke i njenog dragog. Biblija u svom sastavu ima i tu knjigu da bi nam pokazala kakva je seksualna bliskost u okviru braka – tu postoji sloboda da se izrazi uzajamna ljubav i ostvari potpuno predanje bez ikakvog stida. Između muža i žene postoji najviši oblik intimnosti među ljudima, i on zaostaje samo za intimnošću koju možemo doživeti sa Onim koji je sve stvorio. Često nam bude neprijatno da čitamo te detalje, naročito zato što kulturni kontekst ne odgovara opisima koje bismo mi upotrebili, ali u svakom slučaju, oni daju prelepu sliku braka. Božja želja je oduvek bila da stupamo u brak i intimne odnose, i da u tom odnosu doživimo zadovoljstvo. »Zato će ostaviti čovjek oca svojega i mater svoju, i prilijepiće se k ženi svojoj, i biće dvoje jedno tijelo« (1. Mojsijeva 2,24). Kad osoba doživi seksualnu intimnost izvan granica braka, a potom i raskid  te veze, to je kao da deo nje uzima neko drugi, jer bi takva povezanost trebalo da postoji isključivo u braku. S obzirom da živimo u grešnom svetu, mnogi od nas su pali na području seksualne intime i prešli granicu onog što znamo da je ispravno, ili možda upravo otkrivaju istinu o božanskoj slici braka i pitaju se – postoji li nada za obnovljenje?

**Zaštita Stvoriteljevog dara (Psalmi 103,12; Isaija 55,7; Jovan 8,11; 1. Korinćanima 6,19.20; 1. Solunjanima 5,23.24; 1. Jovanova 1,9)**

Ono što pouzdano znam jeste da je Bog veran, i kad donesemo odluku da se promenimo, On može da nas obnovi. Bilo da za sobom imamo propali brak, ili smo se prepustili seksu izvan braka, ili pokušavamo da uklonimo osećaj stida u braku zbog svoje mračne prošlosti, Bog može da nas obnovi, i ima nade! Taj prelepi dar, mada ga je neprijatelj zloupotrebio, je dar koji može da se obnovi. Kad Mu priđemo sa ostacima »onoga što je moglo da bude«, Bog je u stanju da obnovi i isceli naše ranjeno srce. Ako nas muči sramota i krivica, On može da nam oduzme ta osećanja i udalji ih »koliko je istok daleko od zapada« (Psalmi 103,12). Ako se borimo sa svojim grehom znajući da treba da se promenimo, ako se osećamo osuđenim, Bog nas osposobljava da poslušamo reči: »Idi, i odsad više ne greši« (Jovan 8,11, SSP), jer nas On ne osuđuje i želi da živimo životom svetosti i punine. U kakvoj god da smo situaciji, za nas ima nade jer služimo Bogu kome je stalo do nas, koji je stvorio toliko toga u čemu možemo da uživamo, uključujući i dar seksualne bliskosti u braku. Dok budemo proučavali pouku za ovu sedmicu i nastavili da rastemo u ovoj oblasti, imajmo na umu sledeće: »Veran je Onaj koji vas poziva, on će to i učiniti« (1. Solunjanima 5,24, SSP).

**Odgovorite**

`1.	U kojoj meri je moje viđenje seksualne intimnosti iskvareno pod uticajem društva?`

`2.	Koje oblasti mog života nisu u potpunosti otvorene za Boga, i u kojima mojoj intimnosti s Njim nije dopušteno da se razvija?`

*Mišel Solheiro, Edmonton, Alberta, Kanada*
