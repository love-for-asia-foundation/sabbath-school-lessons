---
title:  Blagosloveni brak
date:   08/05/2019
---

### Primena (Isaija 54,5; Matej 9,14-17; Marko 2,21.22; 2. Korinćanima 5,17; 11,2; Efescima 5,27; Otkrivenje 19,7)

Dok se pridizala iz bazena, vodene kapi lepile su joj kosu za lice. Beli peškir joj je prebačen  preko ramena, a  trijumfalni aplauz prolomio se crkvom. To je svečanost kojoj je najblaženije prisustvovati – krštenje novog sledbenika Isusa Hrista.

Za hrišćanina koji veruje u Bibliju, krštenje je ceremonija venčanja novog vernika koji je odlučio da ostatak svog života posveti Hristu i javno priznao svoju ljubav prema Njemu. Što dublje budemo ulazili u zavet s Njim, sve ćemo više otkrivati da je Njegova ljubav prema nama, Njegovoj izabranoj Nevesti, jača nego ikad (Isaija 54,5; Otkrivenje 19,7). Lepotu braka sa Hristom možete doživeti svakog dana jednostavno primenjujući sledeće principe u svom svakodnevnom životu:  

Izbacite svoju staru odeću. Pre nego što obučemo novu odeću koja je prikladna za nove prilike u našem životu, moramo najpre da svučemo ono manje privlačno odelo. Odbacite staro, prihvatite novo (Matej 9,14-17; Marko 2,21.22). Možda vam je teško da zamislite pravu ljubav, zato što su vaši roditelji bili razvedeni, ili ste trpeli zlostavljanje kao dete. Uprkos bolu koji ste doživeli u prošlosti, Bog vas ne voli ništa manje. Ponosno nosite svoju novu odeću.

Svakodnevno obnavljajte svoje predanje. Bračni zaveti ne prestaju da važe nakon venčanja. Ne možete samo reći »da« na ceremoniji, a onda nastaviti da živite odvojeno od svog supružnika. Ne, zavet sa vašim supružnikom je nešto sa čim morate svakodnevno živeti, inače vaša izjava ljubavi nema nikakvog smisla. Zato, svojim načinom života pokažite svetu da ste venčani sa Hristom.

Sećajte se Božje ljubavi prema vama. Teško je biti negde gde se osećate zapostavljenim, nevoljenim, gde niko ne mari za vas. Ponekad je to rezultat činjenice da ste bili zapostavljeni u detinjstvu, da ste trpeli nasilje kao tinejdžer, ili vas je neki prijatelj ili član porodice izdao. Kakav god da je vaš slučaj, pronađite utehu u saznanju da Božja ljubav prema vama ne zavisi od toga kako su se drugi ophodili prema vama u prošlosti. Zapravo, ona to nadmašuje svaki put. Nemojte ispustiti Njegovu ljubav, jer kad visite nad provalijom, Bog je vaše jedino uže za spasavanje, i On vas još uvek čvrsto drži.

**Odgovorite**

`1.	Na koje načine možete obznaniti svoj brak sa Hristom, tako da i drugi mogu da ga zapaze?`

`2.	Kako vaša ljubav prema Bogu utiče na vaše shvatanje braka? `

*Aleksandra Jevoa, Brempton, Ontario, Kanada*