---
title:  Poziv na dublje odnose
date:   09/05/2019
---

### Mišljenje (1. Korinćanima 12,27)

Ima ljudi na ovom svetu (i nekih koji čitaju ovu pouku) koji nemaju »tradicionalnu« porodicu. Možda živite sami. Možda su vam roditelji preminuli, ili ste bili u hraniteljskoj porodici kao dete. Poznajem ljude koji su postali hrišćani i njihove porodice su ih zbog toga odbacile – što je može biti i vaš slučaj. Neki od vas su se možda prepoznali u prethodnim izjavama i to je u redu. To što pripadate nekom od pomenutih scenarija ne čini vas ništa manje članom Božje porodice. U Božjoj porodici ima mesta za svakog.

Priča o stvaranju čovečanstva u 1. i 2. poglavlju 1. Mojsijeve predstavlja odlično mesto s kog možemo početi da stičemo razumevanje svoje seksualnosti. Seksualnost nije samo fizička interakcija, već trajno i duhovno iskustvo. Jedna od prvih pojedinosti koje zapažamo kad se vratimo u tu priču jeste da su tu postojali muškarac i žena, Adam i Eva. Mi uglavnom koristimo tu priču o postanju da bismo veličali brak, i nema ničeg lošeg u tome. Međutim, ako se tu zaustavimo, nećemo uspeti da sagledamo svu lepotu priče o stvaranju.

Adam je bio sam jer nije bilo nikog drugog poput njega, tako da je Bog oblikovao ženu, Evu, da bi učinio Adama (čovečanstvo) celim. Eva je bila žensko, Adam je bio muško, ali to nije bilo sve u čemu su se razlikovali. Možda je Adam voleo pirinač, a Eva pasulj. Premda je taj primer proizvoljan, nadam se da razumete poentu – svako ljudsko biće je jedinstveno, ali naša jedinstvenost ne proističe iz naših polnih organa, niti je ograničena na njih. Mi smo mnogo više od svog pola. Zamislite kad bi više ljudi razmišljalo na taj način – samo zato što sam žena ne znači da sam kao i svaka druga žena. Zapravo, naše razlike su to što nas čini vrednim članovima Hristovog tela.

Iskreno, kako se možemo povezati s drugima i biti u zajednici s njima ako ne možemo da prihvatimo ono što ih čini drugačijim? Mislim da nismo toliko uključivi koliko bi trebalo da budemo kao hrišćani. Bog nas poziva da izgrađujemo dublje odnose, ne na osnovu sličnosti i stereotipa, već kroz vrednovanje različitosti, tuđih životnih priča i iskustava.

**Odgovorite**

`1. Setite se jedne osobe u vašem životu koja bi mogla još više da vas približi Bogu.`

`2. Kako možete slaviti Boga kroz vaše odnose sa drugim ljudima?`

*Britani Venus Hadson, Ričmond Hil, Ontario, Kanada*
