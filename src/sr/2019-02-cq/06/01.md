---
title:  Kretanje u ritmu ljubavi
date:   04/05/2019
---

> <p>Tekst za pamćenje</p>
> »Metni me kao pečat na srce svoje, kao pečat na mišicu svoju. Jer je ljubav jaka kao smrt, i ljubavna sumnja tvrda kao grob; žar je njezin kao žar ognjen, plamen Božji.« (Pesma 8,6)

### Uvod (Pesma 8,7)

Kad čujemo neki ritmičan zvuk, mi instinktivno počinjemo da se krećemo. Tako je psihološkinja Anet Širmer navodno otkrila da ritmičan zvuk »ne samo da koordinira ponašanje ljudi u grupi, već koordinira i njihovo razmišljanje – umni procesi pojedinaca u grupi postaju sinhronizovani«.<sup>1</sup> Odgovarajuća pesma može da izazove kretanje tela, a da toga nismo ni svesni.

Postoje razne vrste plesova. Rumba, salsa i fokstrot su primeri plesnih igara koje su pojedine etničke grupe razvijale tokom vremena. Svaka od njih ima sopstveno značenje i specifične plesne korake. Ono što je zanimljivo u vezi s plesom jeste da, čak i onda kad je moguće plesati sam, ljudima izgleda veće zadovoljstvo pričinjava plesanje u paru. Kao što izreka kaže: »Za tango je potrebno dvoje.«

Zamisao o koordiniranim misaonim obrascima pronalazimo još u početku, kad je Bog stvarao svet. Tada je postojao savršeni sklad između Oca, Sina i Svetog Duha. A kad postoji sklad između muškarca i žene u kontekstu braka, zamislite na koji način oni mogu da se kreću zajedno. Usklađene misli vode ka usklađenim delima. Biblija postavlja jedno pitanje za razmišljanje: »Hoće li dvojica ići zajedno, ako se ne sastanu?« (Amos 3,3)

Bog je bračnim parovima omogućio način izražavanja uzajamne ljubavi, koji je nešto posebno što postoji između muškarca i žene. Tekst 1. Mojsijeva 2,24 kaže: »Biće dvoje jedno tijelo«. I premda je  upražnjavanje tog odnosa nešto veličanstveno, ono što mu prethodi može biti podjednako uzbudljivo. Dovoljan je letimičan pogled na knjigu Pesma nad pesmama da bismo naišli na stihove koji otkrivaju burnu romansu opisanu na njenim stranicama. Ona dočarava svaki dodir, svaki poljubac i svaku nežno izgovorenu reč između dve osobe od kojih je svakoj očigledno veoma stalo do one druge.

Svet je od seksa načinio nešto po svojoj zamisli, ali ne smemo mu dozvoliti da ukrade umetnost vođenja ljubavi. Bog je stvorio čudesan ljubavni ritam, tako jedinstven u svojoj lepoti da ništa na ovom svetu ne može da ga zaseni. Bog je onaj koji najviše voli. On nam je pokazao kako moćne mogu biti reči kad su izgovorene odgovarajućim tonom. Nema lepše ljubavne pesme od reči koje je Bog izgovorio: »Ljubim te ljubavlju vječnom, zato ti jednako činim milost« (Jeremija 31,3). Božje reči izražavaju ljubav, Njegov dodir donosi isceljenje, a Njegove usne su udahnule život u ljudsko biće. Ako pratimo ritam koji je Bog uspostavio za nas, neće biti granica vrhuncima strasti u bračnom odnosu. Zaplešimo onda!

*Džanel Spenser, Britons Hil, Barbados*

______________

<sup>1</sup>	R. Douglas Fields, »The Power of Music: Mind Control by Rhythmic Sound«, Scientific American, Oct. 19, 2012, https://bit.ly/2jZvJEr
