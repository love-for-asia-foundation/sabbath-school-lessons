---
title:  Kraljevsko venčanje
date:   05/05/2019
---

### Dokaz (Pesma 4,1-7; 4,1-6; 7,1-9; 1. Korinćanima 6,15-20; 7,3-5; 2. Korinćanima 10,5; Galatima 5,24-26; 1. Jovanova 1,9)

Čitav svet je posmatrao spektakularno venčanje princa Harija i Megan Markl, održano 19. maja 2018. u kapeli Svetog Đorđa u dvorcu Vindzor. Mnoga srca bila su dirnuta skladnom muzikom koja je ispunila dvoranu, zadivljujućom ceremonijom i, naravno, razmenjivanjem nežnosti upravo venčanog para. Izgovarajući zavete pred milionima gledalaca, princ Hari i Megan obavezali su se da će do kraja života voleti i poštovati jedno drugo pred Bogom.<sup>1</sup>

Brak je predivan dar koji je Stvoritelj namenio čovečanstvu. Njega prate, u podjednakoj meri, posebni izazovi i blaženstvo. Kada mu pristupamo na ispravan način, on predstavlja dubok izraz ljubavi.  

Ipak, opšte prihvaćene zablude navele su ljude na zaključak da je Biblija protiv seksa. Međutim, Božja Reč nije protiv seksa samog po sebi, već protiv zloupotrebe tog dragocenog dara. Zapravo, Pesma nad pesmama opisuje odnos između mlade Sulamke, neveste, i njenog dragog, za koga se smatra da je car Solomon. Knjiga izražava lepotu bračne ljubavi mladog para (Pesma 4,1-7; 4,16; 7,1-9).

Nažalost, zloupotreba ovog dara učinila je da mnogi padnu u đavolje zamke. Seksualnom nemoralu u ovoj generaciji svuda se daje publicitet (na TV-u, bilbordima, preko muzike). Međutim, Pavle nas podstiče da »razaramo mudrovanja i svaku oholost koja se diže protiv spoznanja Boga« (2. Korinćanima 10,5, SSP). Seksualna razuzdanost zaklanja i kvari sliku onoga što je Bog nameravao da čovek doživi unutar braka. Ona otvara duboke rane raskinutih odnosa i tovari breme emotivne uznemirenosti koju, nažalost, mnogi ljudi doživljavaju.

Ako svojim željama i strastima damo prednost u odnosu na Božji plan za naš život, možemo dospeti u stanje očaja. Srećom, imamo dragog Spasitelja koji može da nas izbavi. Imamo sigurno obećanje da »ako priznajemo svoje grehe, on je veran i pravedan i oprostiće nam grehe i očistiće nas od svake nepravednosti« (1. Jovanova 1,9, SSP).

Naše telo ne pripada nama (1. Korinćanima 6,15-20). Ako se najpre Bogu potpuno predamo, razumećemo kako da se potpuno predamo i u braku, i kako da izrazimo istinsku ljubav (1. Korinćanima 7,3-5). Zato, ponizno uklonimo iz svog srca pohotljive želje i strasti, i odlučimo da živimo po Duhu – u čistoti i istini do kraja (Galatima 5,24-26).

**Odgovorite**

`1.	Kako možemo ostati neporočni dok živimo u svetu usredsređenom na sebično zadovoljavanje seksualnih želja i strasti?`

`2.	Kako se možemo osloboditi raširenih zabluda u vezi sa seksom, koje nas sprečavaju da sagledamo Božju idealnu sliku braka?`

*Karenda Enka Svejn, Friport, Bahami*

______________

<sup>1</sup> Laura Smith-Spark, »Prince Harry and Meghan Markle Marry in Trailblazing Ceremony«, CNN, May 19, 2018, https://cnn.it/2HCwa2f
