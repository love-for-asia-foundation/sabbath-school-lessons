---
title:  "Gde je tvoj kišobran?"
date:   13/04/2019
---

> <p>Tekst za pamćenje</p>
> »Pravda će pred njim ići, i postaviće na put stope svoje.« (Psalmi 85,13)

### Uvod (1. Mojsijeva 16,1.2.5.6; Propovednik 3,1; 1. Korinćanima 10,1-13; Dela 5,1-10; Matej 20,20-22)

Postoji priča o jednom gradiću koji je bio pogođen višegodišnjom sušom. Drveće je ostalo bez lišća, a glineno rečno korito, kojim je nekad tekla bujna, bistra reka, sada je ležalo golo, ispresecano pukotinama širine ljudskog stopala. Niko nije znao kuda su nestale ptice, osim lešinara koji su nadletali grad tražeći trupla uginulih životinja ili onih koje su bile na umoru. Čak su i ljudi išli unaokolo mršavi kao štap, jedva uspevajući da prežive. Pošto su iscrpli sve mogućnosti koje su imali, građani su održali sastanak. »Hajde da se molimo«, predložila je jedna starija žena. »Sada jedino Bog može da nam pomogne.« Zato su odlučili da na gradskom trgu pod otvorenim nebom tokom noći održe molitveni sastanak na koji su svi bili pozvani. Među okupljenim meštanima nalazila se i jedna devojčica koja je čvrsto držala rašireni kišobran. Okupljeno mnoštvo nije moglo da se ne zapita šta se to dešava. Neki su bili radoznali, neki iznervirani, neki čak i besni, jer ih je kišobran neprestano bockao. Konačno, jedan radoznali prolaznik je pitao: »Zašto si ponela kišobran? Zar ne vidiš da nema kiše i da smo zato i došli da se molimo? Samo bi neko lud u vedroj noći kao što je ova stajao sa raširenim kišobranom.«

Devojčica je odgovorila: »I ja sam došla da se molim. Sigurna sam da će naše molitve biti uslišene i da će kiša pasti. Zato sam ponela ovaj veliki kišobran.«1

Život karakterišu promene. Tekst Propovednik 3,1 glasi: »Svemu ima vrijeme, i svakom poslu pod nebom ima vrijeme.« Prema tome, u životu uvek možemo očekivati promene. Štaviše, promene su nešto što se može dogoditi iznenada, i one nas, kao po pravilu, uglavnom zateknu nespremne, čak i kad je reč o nečemu što smo očekivali, pa se i usrdno molili za to. Mogli bismo, dakle, s pravom da se zapitamo: »Ako je život pun promena, kako to da smo uvek iznenađeni kad do njih konačno dođe?« Od ključne je važnosti da imamo isti stav kao ona devojčica koja je s kišobranom pošla da se moli za kišu – stav koji podrazumeva pripremu i veru – jer, čak i kad smo nespremni, a to se posebno odnosi na promenu, vera je hrišćaninov najbolji prijatelj.

Promena je praktično neizbežna, i mi joj možemo pristupiti na različite načine – možemo biti kao ostali građani koji su bili nespremni za promenu za koju su se molili, ili kao devojčica koja je došla zaista spremna za promenu koju je očekivala.

______________

 Na osnovu priče: Professor Nazeer Ahmed, »The Child Who Brought an Open Umbrella for Prayer«, History of Islam, https://bit.ly/2HfTeEt

*Keniša K. A. Hatson, Džordžtaun, Gvajana*
