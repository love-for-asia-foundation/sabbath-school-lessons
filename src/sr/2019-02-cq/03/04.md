---
title:  Poslednja sahrana
date:   16/04/2019
---

### Primena (1. O carevima 2,1-4; 1. Korinćanima 15,24-26)

»Smrt je sveopšte ljudsko iskustvo. To je kao neko neizbežno ’gravitaciono’ privlačenje koje ne traži naš pristanak. Smrt je kriza s kojom se sve porodice suočavaju, i prepoznata je kao najstresniji događaj u životu porodice<sup>1</sup>...  Smrt kao pojava, premda neizbežna, može značajno da poremeti i uznemiri porodicu i društveni krug preminule osobe.<sup>3</sup>«<sup>3</sup> Dovoljno je reći – ljudi se nikad neće navići na smrt.

»Mnogi tvrde da je smrt u izvesnim godinama (naročito poodmaklim) normativan životni događaj. Međutim, Lavi, Mekkjubin i Olson misle drugačije.<sup>4</sup> Oni su objasnili da, bez obzira kada se dešava, smrt nije normativna. Ona je i dalje neočekivan i uglavnom neželjen događaj. Mora se razumeti da samo umiranje nije to što određuje da li je ono normativno ili ne, već okolnosti i posledice nečije smrti. Na primer, smrt jednog 82-ogodišnjeg čoveka koji je glavni staratelj nekog 15-ogodišnjeg dečaka može biti ’normativna’ za tog čoveka, ali će uveliko poremetiti život dečaka u njegovim adolescentnim godinama.«<sup>5</sup> Slično tome, smrt bilo kog člana porodice dovodi do velikih poremećaja.

David je vladao trideset godina kao car nad Izraelom. Nakon mnogo godina ratovanja, političkih intriga, višestrukih ženidbi, mnogobrojne dece, konačno je ostario. Sveto pismo beleži da mu »dođe vrijeme... da umre« (1. O carevima 2,1). Davidova porodica morala je da se prilagodi mnogo čemu novom nakon njegove smrti, uključujući i prilagođavanje vođstvu novog cara.

Biblija nas sve vreme podseća da je smrt došla kao rezultat greha. Smrt je neprijatelj ljudi. Od trenutka kad su Adam i Eva pojeli zabranjeni plod (1. Mojsijeva 3,6), smrt je došla na sve ljude (Rimljanima 5,12), i nanela nepopravljivu štetu bezbrojnim porodicama tokom istorije ljudskog roda.

Dobra vest je to što nas Pismo uverava da će smrt jednog dana biti uništena (1. Korinćanima 15,26). Jednog dana će sama smrt biti sahranjena. Biće to poslednja sahrana. Dakle, iako smo kao ljudska bića podložni smrti na ovoj planeti prepunoj greha, postoji nada koje se možemo držati – Isus je već pobedio tog neprijatelja zvanog »smrt« sopstvenom smrću na krstu i potonjim slavnim vaskrsenjem. Isus izjavljuje da On ima »ključeve Smrti i Podzemlja« (Otkrivenje 1,18, SSP). Prema tome, dok se pripremamo za smrt, moramo biti u vezi sa Darodavcem večnog života.

*Darvin S. Hamfri, Džordžtaun, Gvajana*

______________

<sup>1</sup>	C. Murray, K. Toth, and S. Clinkinbeard, »Death, Dying and Grief in Families«, in Family and Change: Coping With Stressful Life Events, ed. P. McKenry and S. Price, 3rd ed. (Thousand Oaks, CA: Sage, 2005), pp. 75–102.

<sup>2</sup>	E. Gelcher, »Dealing With Loss in the Family Context«,  Journal of Family Issues, 7 (1986): pp. 315–335.

<sup>3</sup>	Oladayo A. Afolabi, »Death, Grief, and Family Dynamics: The Impact of Family Member’s Death and Delayed Grief Resolution on the Family System«, May 2, 2014, p. 1, https://bit.ly/2EWPvYO.

<sup>4</sup>    Y. Lavee, H. I. McCubbin, and D. H. Olson, »The Effect of Stressful Life Events and Transitions on Family Functioning and Well-Being«, Journal of Marriage and the Family, 49 (1987): pp. 637–662.

<sup>5</sup>	Afolabi, »Death, Grief, and Family Dynamics«, p. 1.
