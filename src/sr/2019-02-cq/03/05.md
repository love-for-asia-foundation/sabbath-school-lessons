---
title:  "Spremni za rađanje ili za roditeljstvo?"
date:   17/04/2019
---

### Mišljenje (Sudije 13,7; 1. Samuilova 1,27; Luka 1,6.13-17.39-55)

Kaže se da ako niste uspeli da se spremite, onda ste se spremili da ne uspete. E pa, i kad je reč o roditeljstvu, nije ništa drugačije. Kad je reč o roditeljstvu, u našem društvu se izgleda sve svodi na pripremu za rođenje deteta, pri čemu se gubi iz vida da je to investicija za čitav život. Život je dragocen. To je nebeski dar i blagoslov od Boga.

Mnoge porodice se bore sa činjenicom da ne mogu da imaju sopstvenu decu. Da li je to neka kletva? Ili možda prerušeni blagoslov? Da li je bilo potrebno samo sačekati pravi trenutak? Šta god da je bio razlog, Biblija nam govori o ženi po imenu Ana koja se usrdno molila Bogu da dobije dete (1. Samuilova 1,27), i Božjom blagodaću, njena molitva je uslišena.

Međutim, nakon rođenja deteta, roditelji često propuštaju da se svakodnevno usrdno mole za svoju decu i da im, odlučno i s ljubavlju, od najranijeg detinjstva usađuju ispravna hrišćanska načela, čime utiru put kasnijim velikim žalostima. Evo nekih koraka koji nam mogu pomoći da se pripremamo za roditeljstvo, i pre i posle rođenja deteta:

Molite se i osluškujte Božje smernice. Samsonovoj majci su data jasna uputstva u vezi s njegovim odgajanjem: »Nego mi reče: gle, ti ćeš zatrudnjeti, i rodićeš sina; zato sada ne pij vina ni silovita pića i ne jedi ništa nečisto; jer će dijete biti nazirej Božji od utrobe materine pa do smrti« (Sudije 13,7). Bog nam govori preko svoje Reči. Kao što su Samsonovi roditelji poslušali Božje zapovesti, tako bi trebalo i svi drugi.

Ostanite povezani sa Bogom i budite uzor hristolikog karaktera. Dela govore glasnije od reči. S obzirom na to, roditelji bi trebalo da ostanu u bliskom odnosu sa Bogom da bi bili uzor hristolikog karaktera kakav žele za svoju decu. Kao u slučaju Jelisavete i Marije, njihov odnos sa Bogom trebalo bi da ih podstakne na spontano hvaljenje Boga zbog Njegovih blagoslova  (Luka 1,37-55).

Nastavite da ih poučavate. Tekst 5. Mojsijeva 6,7 podseća roditelje da nikad ne prestanu da poučavaju svoju decu i usmeravaju ih na put pravednosti. Ako to budu činili, svetlost Božje prisutnosti obasjavaće život roditelja i dece, i duše će biti zadobijene za Božje carstvo.

**Odgovorite**

`1.	Zašto postoji preka potreba za Božjim vođstvom dok se pripremamo za roditeljstvo, ali i tokom roditeljstva?`

`2.	Kako se možemo bolje pripremiti da budemo najbolji roditelji što možemo biti?`

*Endrju Sperman, Džordžtaun, Gvajana*
