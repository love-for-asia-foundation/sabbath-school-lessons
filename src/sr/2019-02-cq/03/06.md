---
title:  "Očekivani životni vek... Da li se pripremate?"
date:   18/04/2019
---

### Dokaz (Galatima 6,7; Psalmi 71,17.18)

amo odakle ja potičem, mladi idu u školu, a oni u zrelijim godinama rade da bi se brinuli za mlađe, i retko kad imaju vremena da vode računa o sebi. Jednog popodneva razgovarao sam s nekim starijim čovekom o penzionisanju, i on mi je poverio da je tokom većeg dela života naporno radio kako bi uštedeo novac da bi, kad se penzioniše, mogao da uživa u plodovima svog truda, jer potpuno veruje u biblijski stih koji glasi: »Što god čovek seje, to će i žnjeti« (Galatima 6,7, SSP). Obično govorimo o planovima za penziju koji podrazumevaju kuće, zemlju, ušteđevinu i ono što želimo da doživimo u životu – u suštini, gomilamo blago na ovom svetu, često ne uzimajući u obzir Božju volju. Retko se uopšte trudimo da pozitivno utičemo na druge otkrivajući Božju dobrotu u svom životu. Bolna činjenica je da danas, mnogi i ne prave planove za starost, već jednostavno bitišu s jedinom namerom da prežive.

U tekstu Psalmi 71,17.18 car David obznanjuje da ga je Božja mišica održavala od mladosti, i moli se da Bog i u starosti nastavi da ga vodi i da mu pomaže. On se moli da i u starosti bude u stanju da svedoči o Božjoj blagodati i milosti. Umesto da traži od Boga da ga sačuva kako bi mogao da uživa u svom blagu na zemlji, David se moli da njegov život oslikava Božju dobrotu: »Bože! ti si me učio od mladosti, i do danas kazujem čudesa tvoja. Ni u starosti i kad osijedjeh nemoj me ostaviti, Bože, eda bih kazivao mišicu tvoju natražju, svoj omladini silu tvoju.«
Mi smo pozvani da budemo spremni čitavog života, od početka do samog kraja, znajući da Bog ima veliki plan za nas. Upravo u toj nadi trebalo bi da pravimo smele planove za svoj život potrudivši se da ostavimo prostora da se Božja volja ispolji. Dok planiramo svoj život i pripremamo se za starost, trebalo bi da i nama, kao Davidu, cilj bude da proslavimo Boga i da govorimo o Njemu onima koji će doći posle nas. Dužnost je svakog hrišćanina da bude kao David i nastoji da prenese znanje o Božjoj dobroti i blagodati, jednostavno tražeći od Boga da njegov život bude svedočanstvo.

**Odgovorite**

`1.	Kako priprema za starost istovremeno priprema pojedinca za nebo?`

`2.	Kako ono što očekujete od života priprema vaš um za Drugi dolazak?`

*Džamol Pompej, Džordžtaun, Gvajana*
