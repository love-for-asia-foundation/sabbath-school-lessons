---
title:  Rađanje lepote
date:   14/04/2019
---

### Logos  ( 5. Mojsijeva 31,6; Sudije 13,7; Psalmi 139,14; Marko 1,35; Luka 1,13-17; 1. Korinćanima 10,1-13)

**Rođenje (Psalmi 139,14; 5. Mojsijeva 31,6)**

Jaja leptira polažu se na određenom listu ili biljci, što određuje ženka ispitujući list svojim nožicama. To ispitivanje govori joj da li će njeni mladunci moći da koriste taj list kao hranu kad se budu izlegli. Nije li to čudesno? Ženka leptira se sprema da položi jaja, pa čak bira i  novo okruženje s kojim će se njeni mladunci sresti pošto se izlegu. Kako vreme prolazi, larve iznutra neprestano grickaju ljusku jajeta koja predstavlja njihov prvi obrok, pre nego što se izlegu na biljci koju je majka leptir izabrala za njih (i kojom će se potom hraniti). Da li je to neki prirodni instinkt koji je utisnut u mozak leptira?

Razmislite o trudnim ženama – njihovo telo se menja da bi se prilagodilo novom životu koji nose u sebi. Čak se i njihov mozak, prema jednom istraživanju, menja kako bi »pomogao u zadovoljavanju potreba deteta«. Jedan stručnjak za proučavanje moždanih aktivnosti kaže: »Teško je biti prvi-put-mama i ima strašno puno toga čemu morate da se prilagodite. I vaš mozak mora da odgovori na promenu i osposobi vas da se brinete o tom novorođenom zamotuljku radosti.«<sup>1</sup>

Zar nisu majke blagoslovene i »divno sazdane« (videti Psalmi 139,14)? Mozak majke se prilagođava da bi joj omogućio da bude dobar roditelj. Kad nas priprema za nešto novo u našem životu, Bog u nama stvara prirodni instinkt da bismo bili u stanju da izađemo na kraj sa životnim promenama. On nas nikad ne ostavlja da se borimo sami (5. Mojsijeva 31,6).

**Odbacimo staru ljušturu tokom sazrevanja (1. Korinćanima 10,1-13)**

U životnom scenariju leptira, larve-gusenice se izlegu i ulaze u nepoznati svet, pri čemu mogu ostati na istoj biljci ili listu, neprestano se hraneći njima. Potrebno je da jedu što više da bi dostigle sledeći stadijum razvoja. Pošto neprestano jede, gusenica vrlo brzo raste, ali njen egzoskelet ne prati taj rast. Iz tog razloga, egzoskelet se odbacuje, odnosno presvlači četiri ili više puta tokom stadijuma larve.

Mi ljudi starimo i sazrevamo svakog dana, ne samo fizički već i mentalno. Učimo osnovne životne veštine od svojih roditelja, u školi, u susedstvu, u crkvi, a izloženi smo i drugim uticajima koji su prisutni. Svi ti uticaji »hrane« naše stavove i karakter. Međutim, kao u slučaju gusenice, postoje neki »egzoskeleti« koji sprečavaju naš dalji rast. Ako se pripremamo za taj novi stadijum – za večni život, moraćemo da odbacimo izvesne stavove, i da u isto vreme neprestano uzimamo određenu vrstu hrane, da bismo se bolje pripremili. Čitajte tekst 1. Korinćanima 10,1-13. Sinovi Izraelovi su svi pili duhovno piće (4. stih), i rasli su, ali nisu se svi klonili greha ovog sveta, što Bogu nije bilo po volji (1. Korinćanima 10,5-10). Zatim, razmislite o detetu Zaharije i Jelisavete, Jovanu Krstitelju (Luka 1,13-17), i o Samsonovoj majci (Sudije 13,7). Obema tim majkama bilo je zabranjeno da uzimaju žestoka pića i nečistu hranu, jer ih je Bog pripremao za nešto veliko.  Veličina zahteva žrtvu, a ako smatramo da je suviše teško odreći se nečega, tekst 1. Korinćanima 10,13 nas uverava da je iz svakog iskušenja obezbeđeno izbavljenje. To možda neće biti lako, i slično gusenici koja se presvlači četiri i više puta, i mi ćemo više puta proći kroz proces promene da bismo uklonili makar samo jedan greh.

**Vreme je da se učaurimo! (Marko 1,35)**

Dolazi vreme kad će biti potrebno da se udaljimo iz sveta i koncentrišemo. Vreme je da nas povedu na to putovanje za koje smo se odlučili i donekle pripremili. To je još uvek nepoznanica jer ne znamo šta ćemo tačno postati, baš kao ni gusenica koja nije svesna da će postati leptir. Ali sve te nepoznanice o našim promenama možemo položiti u Božje poznate ruke, jer On zna sve.

Kad se tako povučemo, mnogi će misliti da mirujemo baš kao kokon leptira, gledano spolja, dok se  u njemu zapravo dešavaju prava čuda. Unutar kokona, gusenica vari samu sebe. Digestivni sokovi kojima je varila hranu u stadijumu larve, sada razgrađuju njeno telo. Tokom tog varenja njeno telo se razlaže na pojedinačne ćelije, koje se zatim transformišu i obrazuju novo telo. Čitav proces može da se završi za samo dve sedmice, a može da traje i mesecima.

Slično tome, mi treba da se prepustimo Svetom Duhu (nebeskom »soku za varenje«), koji može da deluje unutar nas, ali neće to učiniti sve dok ne shvatimo i ne prihvatimo činjenicu da nam je On neophodan da bismo se promenili. Sveti Duh će razgraditi ono čime se »hranimo«, naročito iz Biblije, dok se pripremamo za životne promene. Zapazite da taj proces može trajati izvesno vreme, ali zar postoji bolji pristup nego da odvojimo vreme za komunikaciju s Nebom? I Isus je to činio (Marko 1,35), pa ko sam onda ja da to ne činim? Tu se Hristos pripremao, tu je dobijao veštine da se suoči sa izazovima.

**Izleganje**

U životnom ciklusu leptira, od začeća do stadijuma lutke, leptira zapravo uopšte nema. To je zato što se do završetka prva tri stadijuma leptir uopšte ne pojavljuje. Međutim, svi ti stadijumi obuhvataju procese koji su neophodni da bi se razvio leptir. Tek na kraju, leptir se oblikuje i izleže.

A kad je reč o nama ljudima, i naš »leptir« se izleže tek nakon što prođemo kroz niz promena. Te promene su ostvarljive i manje stresne kad se za njih pripremamo. Kad shvatimo kakav slavan kraj nas čeka, bićemo spremni za promenu, da bi naša unutrašnja lepota mogla da izađe na videlo.

**Odgovorite**

`1.	S kojim ću se glavnim životnim promenama uskoro suočiti, i kako se za njih pripremam? `

`2.	Kako se pripremam za svoje nebesko državljanstvo?`

*Kristel Pajl, Ist Koast Demerara, Gvajana*

___________

<sup>1</sup>Peter Dockrill, »Pregnancy Changes a Woman’s Brain Structure for at Least 2 Years After Giving Birth«, Science Alert, Dec. 20, 2016, https://bit.ly/2O230e3
