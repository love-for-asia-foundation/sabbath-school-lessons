---
title:  Kod kuće učimo da budemo Božji predstavnici
date:   16/06/2019
---

### Dokaz (1. Mojsijeva 33; 1. Petrova 2,9)

Najvažnija misija koju nam je Isus ikad dao jeste da dočaramo Njegovu sliku svetu. On želi da mi budemo Njegove ruke i noge. On čezne za tim da odišemo Njegovim karakterom u svemu što govorimo i činimo. Kao što kaže tekst 1. Petrova 2,9: »Vi ste izabrani... da objavljujete vrline Onoga koji vas je... pozvao u svoju čudesnu svetlost« (SSP). Ali kad se osvrnemo na svoj život, da li vidimo da smo bili primer kakav je On želeo da budemo – ne samo strancima, već i svojoj porodici?

Za većinu nas, odgovor je verovatno »ne«. Možda se uzorno ponašamo dok smo napolju, ali to kao da izbledi istog trenutka kad stignemo kući. Prema članovima svoje porodice počinjemo da se odnosimo s prezirom umesto sa ljubavlju. Čuli ste izreku da »ljubav počinje u domu«, a da li ste ikad pomislili da naše uzorno ponašanje kao Božjih predstavnika takođe tu počinje? Ako ljudi dođu u vašu kuću, da li će tu videti dokaze o Božjoj prisutnosti, ili će otići misleći da Njega tu uopšte nema?

Složiti se s ljudima koji su nam najbliži u životu ponekad može biti teško. Pa ipak, da bi drugi uočili Božju ljubav u našem domu, potrebno je da tu ljubav i pažnju pokažemo najpre prema svojoj porodici. Jakovljevo iskustvo s njegovim bratom Isavom pruža dobar primer za proučavanje. Njihov uzajamni odnos je jedan od najkomplikovanijih u celoj Bibliji. Može se slobodno reći da se oni nisu baš najbolje slagali, a kad je Jakov ukrao Isavovo pravo prvenaštva, njihov odnos je bio uveliko narušen. To što su godinama bili otuđeni, čini da ono što je opisano u tekstu 1. Mojsijeva 33 zvuči još moćnije. U trećem stihu, čitamo kako se Jakov klanja »do zemlje sedam puta dokle dođe do brata svojega« (1. Mojsijeva 33,3, SSP). Time što se poklonio sedam puta, Jakov je prema Isavu pokazao poštovanje koje je propustio da mu pokaže godinama ranije. To je pouka o poniznosti i pokajanju u porodičnim odnosima, što dovodi do pomirenja.

Poniznost je početak ljubavi koja bi trebalo da isijava iz svakog ćoška našeg doma. Mi ne želimo da nas optuže da smo dvolični lažovi – koji u javnosti tvrde da su hrišćani, a kod kuće su licemeri. Zato, nastojmo da budemo kao Jakov, čija je poniznost spasla njegov odnos sa bratom.

**Odgovorite**

`1.	Na koje načine možete pokazati ljubav prema članovima svoje porodice kako bi vaši domovi odisali Božjim prisustvom?`

`2.	Da li ste nekad bili u zategnutim odnosima s nekim od vaše braće i sestara? Ako jeste, kako ste to rešili?`

*Mindi Veter, Njuman Lejk, Vašington, SAD*
