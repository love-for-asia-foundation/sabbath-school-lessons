---
title:  "Da li će iko biti u Carstvu zbog onoga što je video u mojoj kući?"
date:   17/06/2019
---

### Logos ( Ruta 1; 2. Dnevnika 32,25.31; Isaija 38; 39)

**Ponos poništava svedočenje (2. Dnevnika 32,25.31; Isaija 38; 39)**

Car Jezekija se suočio sa smrtnom presudom. Prema 2. Dnevnika 32, bolest koja ga je dovela na rub smrti nastupila je nakon čudesne vojne pobede nad nesavladivim Asircima i izuzetno oholim carem Senahirimom. Dvadeset treći stih glasi: »I mnogi donošahu dare Gospodu u Jerusalim i zaklade Jezekiji caru Judinu; i od tada se uzvisi pred svijem narodima.« Ta uzvišenost je možda doprinela divovskom problemu gordosti.

I pored toga, Bog je učinio još jedno čudo, iscelio Jezekiju i dodao mu još 15 godina života (Isaija 38,5). Međutim, šta je Jezekija učinio s tim novim, pozajmljenim životom? Kako je upotrebio blago, obilje i dostignuća kojima ga je Bog blagoslovio  (videti 2. Dnevnika 32,27-30)? Tekst u 2. Dnevnika 32,31 kaže da je Bog dopustio da knezovi iz Vavilona, najmoćnijeg naroda na zemlji, dođu da posete Jezekiju. Ta diplomatska poseta pružila je Jezekiji sjajnu priliku da svedoči o Bogu koji ga je blagoslovio i poslao svog anđela da potuče moćnu asirsku vojsku. »Samo kad dođoše poslanici knezova vavilonskih... ostavi ga Bog da bi ga iskušao da bi se znalo sve što mu je u srcu.«  Koliko je dobro prošla ta poseta?

Sa diplomatske tačke gledišta, situacija je uveliko išla u prilog Božjem narodu, ali Bog nije bio previše zainteresovan za to. Stoga je prorok Isaija posetio cara (Isaija 39), da bi mu postavio ključno pitanje: »Šta su vidjeli u tvom dvoru? A Jezekija reče... nije ostalo ništa u riznicama mojim da im nijesam pokazao« (Isaija 39,4). A šta je sa blagom nagomilanim na nebu?

Isaija je zatim izgovorio proročanstvo da će celokupno Jezekijino blago biti preneto u Vavilon, a i njegovi sinovi odvedeni. Bio je to prilično neslavan kraj njegovog životnog dela, tako obeleženog ponosom da je to bacilo senku na sve ostalo.

**Dom uređen po Božjim pravilima ne nastaje slučajno (5. Mojsijeva 6,5-7)**

Kako da ne završimo kao Jezikija, koji je Božju velikodušnu ponudu od dodatnih petnaest godina života prezreo radi svetovne časti? U tekstu 5. Mojsijeva 6 nalazi se Isusova dobro poznata izjava iz Novog Zaveta: »Zato ljubi Gospoda Boga svojega iz svega srca svojega i iz sve duše svoje i iz sve snage svoje« (5. Mojsijeva 6,5). Odmah posle nje sledi jedna manje poznata zapovest, koja se tiče same srži porodičnog života, vaspitanja naše dece u Gospodu, kao i našeg svakodnevnog posvećenja Bogu: »I neka ove riječi... budu u srcu tvom. I često ih napominji sinovima svojim, i govori o njima kad sjediš u kući svojoj i kad ideš putem, kad liježeš i kad ustaješ« (5. Mojsijeva 6,6.7). Na osnovu tog teksta možemo zaključiti da nam je, da bismo ostali čvrsti u Gospodu, potrebna stalna interakcija s Njegovom Rečju, bilo da je proučavamo za sebe, ili na osnovu nje podučavamo druge u svom domaćinstvu. Božja Reč je kao štit koji nas brani od iskušenja ponosa i svetovne časti – upravo onoga što je izazvalo pad Jezekije i njegovog doma. Biblija je puna priča o tome kako porodični život, ispravno orijentisan zahvaljujući Božjoj Reči, može biti kao pojas za spasavanje bačen nekom neverujućem članu porodice koji pluta u moru.

**Šta je ona videla u domu pravog svedoka? (Ruta 1)**

Kad je poveo Nojeminu i svoja dva sina na to putovanje, nadajući se da će izbeći glad u svojoj zemlji, Elimeleh nije mogao ni da pretpostavi da će ono na kraju dovesti do spasenja jedne od njegovih snaja, strankinje, koja ranije očigledno nije poznavala Boga. Ta strankinja je na kraju postala deo rodoslova Spasitelja sveta!

Nakon smrti obojice Nojemininih sinova, snaje su plakale zajedno s njom, ne želeći da se odvoje od nje, čak ni kad je odlučila da se vrati u svoju domovinu. Ona je obema rekla da se vrate svojim domovima, gde bi bile izložene idolatriji koju su napustile kad su se udale za Izraelce. Vratiti se kući značilo je rizik od napuštanja pravog Boga radi udobnosti moavskog stila života.

Premda su obe snaje tugovale s njom, Orfa se ipak vratila kući, ali Ruta je izgovorila veoma snažne reči pokazujući nepokolebljiv stav u vezi s Nojeminom, sa svojim mestom u njenoj porodici, i istinom o nebeskom Bogu: »Nemoj me nagovarati da te ostavim i od tebe otidem; jer kuda god ti ideš, idem i ja; i gdje se god ti nastaniš, nastaniću se i ja; tvoj je narod moj narod, i tvoj je Bog moj Bog« (Ruta 1,16). Ruta je bila spremna da napusti sve što je do tada poznavala kako bi ostala u Nojemininoj porodici, jer je Nojemina sledila nebeskog Boga.

Ruta se zavetovala ne samo da će napustiti svoj dom i poznate običaje, već i sam život, da bi sledila Nojeminu i njenog Boga, obećavši u suštini da se nikad neće vratiti u Moav, i njegovim bogovima: »Gdje ti umriješ, umrijeću i ja, i ondje ću biti pogrebena. To neka mi učini Gospod i neka mi doda, smrt će me samo rastaviti s tobom« (Ruta 1,17). Dakle, šta je to Ruta videla u Nojemininoj kući?

**Završna reč o tome koliko je važno svedočanstvo koje pruža dom**

Šta je to Ruta videla u Nojemininoj kući što vavilonski kneževi nisu videli u Jezekijinoj?

I Ruta i vavilonski kneževi bili su stranci među Izraelcima. Šta da je Jezekija postupio drugačije? Možda bi se neki od vavilonskih kneževa obratili da bi sledili Boga. Nama nisu nepoznati članovi vavilonskog dvora koji su poverovali u Boga, zar ne? Navuhodonosor je postao Božji sledbenik zahvaljujući moćnom, dugogodišnjem svedočenju Danila i trojice njegovih drugova. Ne možemo zamisliti Bibliju bez priče o Ruti. A ona je tu zbog svedočenja jedne porodice. Ruta je videla šta se nalazilo u toj kući i poželela je to za sebe. Ko će proći kroz našu kuću, i šta će videti?

**Odgovorite**

`1.	Šta primećujem što bi trebalo da nestane iz mog doma kad se stavim u položaj svojih posetilaca?`

`2.	Ako je moja fizička kuća u redu, da li i moje misli, reči i postupci takođe dolikuju vernom svedoku o živom Spasitelju?`

*Džeremi Veter, Gudletsvil, Tenesi, SAD*
