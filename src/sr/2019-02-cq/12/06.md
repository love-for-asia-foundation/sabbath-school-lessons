---
title:  Zaborav i kajanje
date:   20/06/2019
---

### Mišljenje (Isaija 38; 39)

Kajanje. Na godine verne službe pala je senka zbog jednog lošeg prosuđivanja koje je moglo da sruši carstvo Izraela. Car Jezekija mora da se osećao pokislo nakon razgovora sa prorokom Isaijom. Bog je bio tako dobar prema njemu – izlečio ga je, dao mu traženi znak koji je poremetio prirodne zakone i doslovno vratio vreme unatrag. Izvan Izraela, taj znak nije prošao nezapaženo, i poslanici iz Vavilona su došli da bi se raspitali o tom moćnom Bogu. Ali umesto da peva hvalospeve Bogu, Jezekija je taj dan proveo tako što se šepurio kao paun, razmetao svojim bogatstvom, a onda otpravio te ljude na put. Šta su oni videli u njegovoj kući? Zlato i sjaj bez ijednog osvrta na Boga. Tada je došao Isaija i Jezekija je  shvatio šta je uradio. Prilika je propuštena – carstvo ugroženo.

Kada ste vi poslednji put osetili žaoku kajanja? Ne govorim o nekom sitnom kajanju zato što ste kasno započeli neki projekat ili ste premalo učili. Po mom iskustvu, najbolnije kajanje je izazvano nemarnim rečima ili postupcima koji su povredili nekog drugog. Najčešće je ta osoba neko iz vaše »kuće«, ili vaše neposredne blizine – član porodice, cimer, neko ko vam je izuzetno bitan.  

Prisnost čini da postanemo suviše lenji da bismo se ponašali najbolje što umemo. Tako naš pravi karakter dolazi do izražaja upravo u prisustvu onih koji su nam najbliži. Iako bi trebalo da prednost bliskih odnosa iskoristimo za to da ljude uputimo na Isusa, mi se suviše često usredsredimo na sebe i propustimo priliku da pokažemo Božju ljubav.

Više puta, u nekoliko poglavlja 5. knjige Mojsijeve, izraelski narod je upozoren da ne zaboravi svoje izbavljenje iz Egipta, kao ni zapovesti koje je Bog dao. »I neka ove riječi koje ti ja zapovijedam danas budu u srcu tvom. I često ih napominji sinovima svojim, i govori o njima kad sjediš u kući svojoj i kad ideš putem, kad liježeš i kad ustaješ« (5. Mojsijeva 6,6.7). Nosite ih, pokazujte ih, recitujte ih. Ne dopustite sebi da Božju Reč ikad smetnete s uma.

Možda je baš u tome Jezekija pogrešio. Car je bio veran u mnogo čemu, ali onog dana kad su ga vavilonski poslanici posetili, on mora da je zaboravio da recituje tekstove o Božjoj sili. Umesto toga, on je usmerio pažnju svojih posetilaca na sebe i svoje stvari. Svako od nas trebalo bi uz molitvu da se celim srcem obaveže da će Božja Reč biti uvek prisutna u njegovom životu, ne samo kad nekud ide, već naročito onda kad je kod kuće.

**Odgovorite**

`1.	Kada ste poslednji put rekli ili učinili nešto zbog čega ste se pokajali? Šta mislite, zašto se to desilo?`

`2.	Kako da Božja Reč ima uvek središnje mesto u onome što radite svakog dana?`

*Čeril Gabel, Venači, Vašington, SAD*
