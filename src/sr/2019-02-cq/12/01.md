---
title:  Hrišćanstvo na kućnom pragu
date:   15/06/2019
---

> <p>Tekst za pamćenje</p>
> »A vi ste izabrani rod, carsko sveštenstvo, sveti narod, stečeni narod, da objavljujete vrline Onoga koji vas je iz tame pozvao u svoju čudesnu svetlost.« (1. Petrova 2,9, SSP)

### Uvod (1. Mojsijeva 18,1-8)

Vrelina. Jedina reč kojom se mogao opistati taj dan. Semjuel je bacio pogled ka popodnevnom nebu, ali nije primetio nikakav nagoveštaj olakšanja. Vruće. Vruće. Vruće.

Pogledao je prema sledećoj kući. Bilo je vreme da pozvoni na vrata. Kad mu je prst pritisnuo dugme, njegovo držanje se istog trenutka promenilo, odajući utisak entuzijazma i interesovanja. Međutim, vrata su se širom otvorila i odmah s treskom zatvorila, pre nego što je uspeo da kaže »Dobar dan«. Ono što je uspeo da zapazi u vezi s tim starijim gospodinom jasno mu je poručivalo da tu nije dobrodošao. Nimalo. I da neće ni biti.

Pred sledećom kućom vrata mu je otvorila niska, stamena žena.

»Dobar dan! Zovem se Semjuel, i hteo bih da vam pokažem...«

»Kakav ’dobar dan’? Uđi unutra! Mora da ti je vruće!« – doviknula mu je.

»Hvala lepo! Jedva čekam da vam pokažem svoje usisivače! – odgovorio je Semjuel sa olakšanjem. Konačno, jedno ljubazno lice! Ušao je unutra i načuo dvoje dece kako se svađaju. Jedno je počelo da plače, na šta se žena prodrala: »Tišina tamo, čuješ li me!?« Plač je eskalirao u vrisku. »Izvinite za trenutak«, rekla je.

Semjuel je pokrio uši da ne bi slušao svu tu viku i dreku. Žena se brzo vratila.

»Dakle, šta to tu imamo?« – pitala je. Semjuel je nastavio da opisuje svoj usisivač – poslednju reč tehnologije, a zatim i da demonstrira njegov rad, dok se žena i dalje dovikivala i nadvikivala sa svojom decom. Negde usred te kakofonije začuo se i muževljev brundav glas. Semjuela je glava zabolela od buke. Postajalo mu je sve neprijatnije kako je napetost u kući rasla.

»Uzeću ga!« – rekla je žena. Muški glas je dobacio: »Ne, nećeš!« Nakon kraće debate, dogovor je sklopljen što je moguće brže (što se Semjuela tiče) i on se ubrzano uputio ka vratima.

»Dođite ponovo uskoro!« – rekla je žena uz prijateljski osmeh. Nema šanse! – pomislio je Semjuel u sebi. Stojeći pred sledećom kućom, mogao je da vidi kako vlasnici vire iza zavese, ali niko nije otvorio vrata. Ispred sledećih nekoliko ulaza, Semjuela su zasipali ružnim rečima, ignorisali ga ili mu držali pridike. Jedva da je prodao neki usisivač. Pa ipak, jednostavno »Ne, hvala« bilo bi sasvim dovoljno od onih koji nisu bili zainteresovani.

Zvrrrrr! Zvono je odjeknulo kroz kuću, ali ni ovaj put niko nije otvorio. Međutim, kad se već okrenuo da pođe, vrata su se naglo otvorila.

»Izvinite što mi je toliko trebalo!« – rekla je mlada žena. »Izvolite, uđite. Upravo sam vadila kolače iz rerne. Hoćete li da probate?«  Taj dom je bio drugačiji od ostalih. U njemu su vladali mir i staloženost kakve nije osetio celog tog dana. Nije bilo grubosti. Nije bilo vike. Premda ništa nisu kupili, Semjuel je tu kuću napustio radostan i osvežen.

A na šta bi naišao u vašoj kući?

*Kristi Rič, Venači, Vašington, SAD*
