---
title:  Tamo gde je srce
date:   19/06/2019
---

### Primena (Efescima 3,14.15)

Od samog početka, Bog je zamislio da porodica bude središte čovekovog života, da pruža zajedništvo, saradnju, usmerenje, i da služi kao živa parabola Njegove ljubavi prema nama (1. Mojsijeva 2,18; 2. Mojsijeva 20,12; Psalmi 68,5.6; Isaija 49,15; Otkrivenje 19,7). Porodica je prvo mesto gde saznajemo o tome ko je Bog, kakav je naš odnos prema Njemu i šta On traži od nas. Dom je mesto odakle sija naša svetlost.

Nažalost, budući da smo u domu opušteniji nego inače, to takođe može biti mesto na kom jedni drugima pokazujemo svoje najružnije lice. Zategnuti i rastureni porodični odnosi mogu da unište mir doma za koji je Bog predvideo da bude naša duhovna baza i svetionik dobrodošlice za Njegovu izgubljenu decu. Dakle, kako da stvorimo porodicu u kojoj će se ogledati Božji mir i ljubav?

Tražimo prisustvo Svetog Duha u svom životu i domu. Božja sila menja život (Jezekilj 11,19; 2. Korinćanima 5,17). Jedino posredstvom Njegove blagodati mi možemo savladati sebičnost koja je za nas tako prirodna, i umesto toga služiti jedni drugima iz ljubavi (Galatima 5,13).

Praktikujmo poniznost. Gordost je još jedan ključni neprijatelj miroljubivog doma (Filibljanima 2,3). Isus je pružio primer života ponizne službe kakvim želi da mi živimo. Ići Njegovim stopama znači služiti drugima – čak, i možda posebno, onima koje je najteže voleti upravo u našoj porodici – i to sa poniznošću.

Imajmo na umu da je ljubav predanje a ne osećanje. Moderna kultura kaže nam da ljubav dolazi i prolazi na osnovu toga šta osećamo prema drugoj osobi. Međutim, biblijski uzor porodične ljubavi zasnovan je na predanju koje prevazilazi promenljiva osećanja. (Kada ste poslednji put gledali neku romantičnu komediju na tu temu?) Odanost i vernost su izrazi ljubavi koji se veličaju kroz čitavu Bibliju, od Deset zapovesti, preko Avrama, Lota, Rute, do Hristovog pogleda na brak (Matej 19,3-6). Mi možemo učiniti mnogo toga da bismo izgradili bliskost sa članovima svoje porodice, ali ljubav i predanje koje delimo ne mogu zavisiti od trenutnih osećanja.

Kad dođe do povrede, znajmo da je Bog i dalje na delu. Preko Hrista, svi možemo postati sinovi i kćeri Božje (2. Korinćanima 6,18; Rimljanima 8,15.16; Galatima 4,4-7; Efescima 1,5). On je Otac onima koji su bez oca (Psalmi 68,5), i jedino On može da popuni prazninu koja nastaje kad nas povrede ili odbace oni koji su nam najbliži. Čak i kad naša situacija izgleda beznadežno, možemo se pouzdati u to da On radi za naše dobro (Rimljanima 8,28).

**Odgovorite**

`1.	Na koji način je vaša porodica oblikovala vaše shvatanje Boga?`

`2.	Šta mislite, kako vaša porodica prikazuje Boga drugima?`

*Džolin Šarp, Nešvil, Tenesi, SAD*
