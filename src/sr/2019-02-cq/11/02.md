---
title:  Obraćanje srca  
date:   09/06/2019
---

### Logos (2. Samuilova 12,5-17; Psalmi 51; Priče 22,6; Malahija 4,5.6)

**Mi smo narod u ratu (Malahija 4,5.6)**

Mi smo narod u ratu! Ne u onom koji se vodi puškama i bombama, oklopnim vozilima i borbenim avionima, ali ipak u stvarnom ratu. Žestoka bitka vodi se oko naše dece, tog dragocenog dara koji nam je Bog dao.

Rendal Teri u jednom članku za magazin Tajm piše: »Verujem da đavo postoji, a evo u čemu se sastoji njegova strategija. Prvo, on ne želi da iko ima decu. Drugo, ako se ona i začnu, pokušava da ih ubije. Ako ne budu ubijena putem abortusa, potrudi se da budu zapostavljena ili zlostavljana, fizički, emotivno, seksualno. Osim toga, on nastoji da ih dovede u bezbožno okruženje, gde će njihov um biti potpuno zatrovan. Na ovaj ili onaj način, legioni pakla žele da unište decu, jer su deca budući zreli ljudi i vođe. Ako uspeju da izopače ili rane dete, ono postaje izopačena ili ranjena odrasla osoba koja tu nesreću prenosi na sledeću generaciju.«<sup>1</sup>

A prorok Malahija nam javlja da će Bog poslati poruku proroka Ilije koja će »obratiti srce otaca k sinovima, i srce sinova k ocima njihovijem« (Malahija 4,6).

**Davidov greh (2. Samuilova 12,5-17)**

David se pouzdao u sebe umesto da se osloni na Boga, i dopustio sebi da uđe u preljubničku vezu sa Vitsavejom. A kad god smatramo da nešto možemo sami, sigurno ćemo pasti. Kad ga je prorok Natan suočio s njegovim činom, David je samom sebi izrekao kaznu rekavši: »I ovcu neka plati učetvoro, što je to učinio i nije mu žao bilo« (2. Samuilova 12,6). Bog je dopustio da se njegovo samoproglašeno proročanstvo obistini.

Prvi sin koga je dobio sa Vitsavejom umro je samo sedam dana nakon rođenja (2. Samuilova 12,18). Kasnije, Amnon je silovao Davidovu ćerku Tamaru. Mada je bio ljut, David ništa nije preduzeo povodom toga. Međutim, nakon dve godine, Avesalom je ubio svog brata Amnona zbog onog što je učinio njegovoj sestri Tamari. David je dopustio da Avesalomova ogorčenost  tinja dve godine zato što se nije pozabavio problemom. Neki od njegovih sinova pokušali su da preuzmu presto, što se završilo njihovom smrću. A do svega toga je došlo zbog greha njihovog oca.  

**David se kaje (Psalmi 51)**

Psalam 51. pomaže nam da razumemo Davidovo srce i njegovo potčinjavanje Bogu nakon što je tako bolno sagrešio protiv Njega i svoje porodice. Prvo, to je pouka za očeve i uopšte za sve roditelje da se, kad pogrešimo, možemo obratiti Bogu tražeći obnovljenje. Drugo, Bog ne samo da nam prašta, već nam omogućuje i da se ponovo pomirimo sa svojom decom.   

Često se i deca bore sa istim gresima kojima su roditelji podlegali. Zato im i mogu pomoći da pobede tako što će razumeti zašto čine to što čine i razmišljaju tako kako razmišljaju. Ako budu na taj način radili sa svojom decom, srca dece i roditelja obratiće se jedna drugima. Roditelji treba iskreno da razgovaraju sa svojom decom. Ponekad, otvorenost u vezi s vašim ličnim borbama može pomoći nekom drugom da izađe na kraj sa svojim sopstvenim.

Davidove poslednje reči zabeležene su kao pesma u tekstu 2. Samuilova 23,1-5. Veliki je bio Davidov pad, ali je duboko bilo njegovo pokajanje. Vatrena je bila njegova ljubav i snažna njegova vera. Mnogo mu je bilo oprošteno i zato je mnogo voleo.

**Roditelji treba da budu roditelji, a ne samo prijatelji (Priče 22,6)**

Vreme je da roditelji u naše vreme ponovo prihvate odgovornost roditeljstva. Vreme je da od svoje dece zahtevamo poslušnost. Vreme je da, kao deca, počnemo da slušamo svoje roditelje »u Gospodu, jer je to ispravno« (Efescima 6,1, SSP). Biblija takođe kaže: »A vi, očevi, ne razdražujte svoju decu, nego ih vaspitavajte Gospodnjom stegom i poukom« (Efescima 6,4, SSP). Mi razdražujemo svoju decu kad zahtevamo poslušnost a ne ulažemo u odnos sa njima. Zahtevanje poslušnosti bez odgovarajućeg odnosa, neizbežno izaziva pobunu. Odnos podrazumeva ne samo da roditelji poznaju svoju decu već i da dopuste deci da upoznaju njih. Cilj nije da budemo najbolji prijatelji, već da se uzajamno razumemo kad je reč o našim mislima i motivima. To će deci dati usmerenje i pomoći im da se snađu u ovom svetu.

Naša deca mogu da nađu prijatelje u školi ili crkvi, ali kod kuće su im potrebni roditelji. Krajnje je vreme da roditelji budu roditelji i da dopuste Bogu da obrati njihova srca ka deci, da bi i njihova deca zauzvrat mogla da se obrate srcem ka njima.

**Odgovorite**

`1.	Šta je pravo pokajanje?`

`2.	Da li je u redu biti iskren prema svojim roditeljima?`

*Džulijus R. Everet, Sr., Berien Springs, Mičigen, SAD*

______________

<sup>1</sup>	Richard Lacayo and Randall Terry, »Interview: Randall Terry«, Time, October 21, 1991.
