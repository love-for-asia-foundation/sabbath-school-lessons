---
title:  Razvoj
date:   12/06/2019
---

### Primena (Jeremija 1,5)

Cvet, slično našem životu, razvija se iz sitnog semena posađenog među drugim semenjem. Od samog početka, Bog zna kakav će on postati, i šta će morati da pretrpi da bi postao takav kakav jeste. Osobine tla, sunce i kiša u izobilju obezbeđuju sve što mu je potrebno za razvoj. Jaki vetrovi, kiše, zatrpavanje smećem i gaženje od strane ravnodušnih, koji ne primećuju njihovu vrednost, samo su nešto od onoga što biljke čini izdržljivijim.  

U hrišćanskim domovima i njihovoj praksi, popularan je moto koji glasi: »Porodica koja se moli zajedno ostaje zajedno.« Postoji sila u molitvi, a jedinstvo u posredničkoj molitvi unutar naših porodica je nešto najbolje što se može učiniti da bismo ojačali veru i popravljali jedni druge. Bog želi da rastemo da bismo postali ono najbolje što možemo biti, i ako okrećemo svoje lice prema Sinu, ako tražimo Njegove blagoslove, i čekamo na Njega sa verom, primićemo ih (Luka 12,27.28). Bog se već mnogo puta pokazao kao Onaj koji šalje pljuskove blagoslova na sve koji veruju – pljuskove koji će omogućiti razvoj snažnog korena i podstaći zdrav rast.  

Bog voli raznovrsnost! On zna kako da upotrebi naše razlike da bi se sve lepo uklopilo! Divno je kad neko skupi različite vrste cveća i posadi ih u bašti, ili napravi prelepi cvetni aranžman. Različite vrste, boje, oblici, veličine i mirisi nadopunjuju jedni druge. Putem hraniteljstva ili usvajanja, neke porodice okupe članove različite rase, kulture, boje kože i porekla – a Bog čini da sve to uspešno funkcioniše! Ako se svi oslanjaju na Boga i slušaju Ga, On će im pomoći da dobiju svu snagu i stabilnost koji su im potrebni.

Možda se pitate koja je vaša vrednost dok se razvijate u krugu svoje porodice koja podseća na cveće. Bog nije stvorio cveće samo lepote radi. Neki cvetovi su jestivi, neki se upotrebljavaju u medicini. Cveće ima važnu ulogu u našim običajima, bilo da je reč o radosnim ili mračnim trenucima, ono pruža mir, utehu i radost, smanjuje stres i ublažava anksioznost. Ako je Bog i cveću dao svrhu, onda je svakako predvideo nešto i za vas, iako možda još uvek niste sigurni šta bi to moglo da bude (Jeremija 29,11).

Da li se osećate kao neko ko nema porodicu? Kao da nemate nikoga ko vas voli i podržava? Možda mislite da nikome nije zaista stalo do vas? U tom slučaju, trebalo bi da znate da imate Oca koji vas voli, koji je spreman da učini sve što je u Njegovoj moći da biste bili uspešni u ovom životu, kao i da biste bili kraj Njega u budućem (Jovan 15,5; Jevrejima 13,5; 1. Jovanova 3,1).

**Odgovorite**

`1.	Zašto je tako važno imati čvrstu vezu sa porodicom?`

`2.	Na koje načine ste sticali snagu dok ste postajali to što ste danas? Kako to možete da podelite sa drugima?`

*T. Mišel Bird, Hejzel Grin, Alabama, SAD*
