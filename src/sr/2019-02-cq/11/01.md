---
title:  Gresi naših otaca
date:   08/06/2019
---

> <p>Tekst za pamćenje</p>
> »Dakle... istrajno trčimo trku koja nam predstoji. Uprimo pogled u Začetnika i Usavršitelja vere, Isusa, koji je, umesto radosti koja je bila pred njim, podneo krst, prezrevši njegovu sramotu, i seo s desne strane Božijeg prestola.« (Jevrejima 12,1.2, SSP)

### Uvod (2. Mojsijeva  34,7; Jezekilj 18,4)

Američki pevač i tekstopisac Sufdžan Stivens zasniva većinu svojih muzičkih dela na iskustvu napuštanja koje je doživeo u detinjstvu. Njegov život i stvaralaštvo vrte se oko toga. Vidimo, dakle, da su iskustva pojedinca sa sopstvenom porodicom od presudne važnosti za njegov razvoj i lične izbore. Greh je poznat po tome da raskida odnose. Đavo često počinje od prvih i najprisnijih odnosa – onih koje imamo sa porodicom.

Većina nas se srela s pojmom »generacijska kletva«. To je greh koji kvari čitavu porodičnu lozu. Roditelji zgreše, njihova deca počine isti greh, i tako dalje. U tekstu 2. Mojsijeva  34,7 čitamo: »Pohodi grijehe otačke na sinovima i na unucima do trećega i četvrtoga koljena.« Neki na osnovu toga misle da će Bog direktno kazniti decu zbog prestupa njihovih roditelja. To deluje kao surov i neobičan postupak od strane Boga ljubavi.

Nasuprot tome, u tekstu Jezekilj 18,4 vidimo da Bog kaže: »Sve su duše moje, kako duša očina tako i duša sinovljeva moja je, ko zgriješi on će poginuti.« Međutim, iako On kažnjava samo onog koji Mu zgreši, gresi očeva često pogađaju celu porodicu, narušavaju odnose i prenose se na njihovu decu. Iz tog razloga, deca često pate zbog grešaka svojih roditelja, što ih navodi da i sami prave iste greške u budućnosti. U životu Sufdžana Stivensa i mnogih biblijskih ličnosti, kao što su bili David i Vitsaveja, vidimo kako deca ispaštaju zbog odluka svojih roditelja.

David je zgrešio Gospodu kad je spavao sa Vitsavejom. Kao posledica toga, Vitsavejin deda, Ahitofel, savetovao je Davidovog sina, Avesaloma, da se pobuni protiv svog oca, a ta pobuna  je ovog koštala života. David je skupo platio za svoje grehe, čije su posledice izazvale krvoproliće među njegovom decom. Ali, lepota te priče ogleda se u tome što se ona ne završava na isti način. Iz te loze lažova, prostitutki i drugih grešnika, uključujući Davida i Vitsaveju, potekao je i sam Isus. Isus je živeo bez greha i na taj način okončao sve generacijske kletve, kao i začarani krug greha i zloupotreba prisutan u Njegovoj porodici. Isus nam nudi da budemo usvojeni u Njegovu porodicu kako bi i naši porodični demoni mogli da budu poraženi. Kao članove Isusove porodice, nas više ne progone gresi naših otaca. Nasuprot tome, Isus nam nudi novi život u Njemu.

*Emerald D. Norman, Rokvil, Merilend, SAD*
