---
title:  Porodično tkanje
date:   13/06/2019
---

### Mišljenje (Dela 10,1-28; Rimljanima 1,16; Jovan 3,16)

Kao ljudska bića, mi treba da gradimo čvrste veze s drugima i sa svojim Tvorcem. Porodica je ogledalo Božje ljubavi, i Njegov karakter možemo da vidimo u svakoj porodičnoj zajednici. Žrtva, ljubav, praštanje i istrajnost, potrebni da bi se očuvali zdravi porodični odnosi, predstavljaju direktan odraz odnosa između našeg nebeskog Oca i našeg Spasitelja, Isusa Hrista. Tkanje Božje porodice sačinjeno je od bezbrojnih niti različitih porodica koje veruju i koje su odlučile da istraju u ljubavi. Bogu su po volji porodice u kojima vlada velikodušnost, ljubaznost i poštovanje zakona ljubavi (Dela 10,1-28). Kad proučavamo Pismo da bismo saznali šta se očekuje od porodice vernih, otkrivamo primere takvih porodica, Hristovu žrtvu na osnovu koje smo usvojeni u Božju porodicu, i odgovornost da sačuvamo porodicu istrajnošću i ljubavlju.

Biblija govori o Korneliju i njegovoj porodici, navodeći da je on bio »pobožan i bogobojažljiv, kao i svi njegovi ukućani, davao je mnoge milostinje narodu i stalno se molio Bogu« (Dela 10,2, SSP). Kornelije i njegova porodica su primer onoga šta mi vernici treba da oponašamo. Njegov molitveni život i ponizna priroda uče nas da su Bogu po volji porodice koje se svakodnevno mole i staraju za nemoćne, bolesne, za beskućnike, siročad, za one što imaju poteškoće u razvoju i probleme sa psihičkim zdravljem. Biti deo Božje porodice svodi se na sposobnost da ostvarimo prisan odnos sa Bogom kroz molitvu i ljubaznost prema drugima.

Isus je prineo  najveću žrtvu za naše grehe, omogućivši Bogu da nam oprosti i pomiri nas sa sobom. Isus kao naš Posrednik odrekao se sebe, što je najbolji poklon koji je ljudski rod ikad primio. Kao Božji Sin, Isus nam je pružio priliku da budemo deo Božje porodice bez obzira na naše etničko poreklo, biologiju, nasleđe ili tradiciju. Na krstu, Isus je rekao: »Oprosti im, jer ne znaju šta čine« (Luka 23,34, SSP). Mi ne možemo znati šta je za Boga značilo to što nam je oprostio i odrekao se Isusa kako bi On mogao da ponese grehe sveta. Tekst 3. poglavlja Evanđelja po Jovanu, poziva nas da verujemo i primimo večni život. Taj poziv – da budu deo Božje porodice – otvoren je za sve koji veruju. Postoji odgovornost koja proističe iz toga što smo deo bilo koje porodice. Svi imamo ulogu koju treba da odigramo.

**Odgovorite**

`1.	U kojim osobinama tipičnim za vašu porodicu posebno uživate? Ima li nečega u vašoj porodici što biste želeli da promenite?`

`2.	Na koje ste izazove naišli kad ste odlučili da budete deo Božje porodice?`

*Gerdin Dalamber, Kolumbija, Merilend, SAD*
