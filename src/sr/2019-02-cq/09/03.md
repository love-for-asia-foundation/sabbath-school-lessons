---
title:  Recept protiv tuge zbog gubitka
date:   27/05/2019
---

### Svedočanstvo (Psalmi 147,3)

Da li si danas obuzet tugom? Usmeri svoje oči na Sunce pravde. Ne pokušavaj da urediš sve svoje teškoće, već se okreni prema svetlu, prema Božjem prestolu.

Šta ćeš tamo videti? Dugu zaveta, živo Božje obećanje. Ispod duge je sedište milosti. Svako ko iskoristi date uslove milosti i zasluge Hristovog života i smrti, u dugi zaveta steći će blaženo uverenje da ga Otac prihvata dokle god traje Božji presto.

...Stavi svoju ruku u Hristovu ruku. Potrebno je da savladaš određene teškoće, a anđeli koji raspolažu snagom priteći će u pomoć Božjem narodu.«<sup>1</sup>

»Neka se duša uzdigne da bi Bog mogao da nam podari da udišemo nebesku atmosferu. Mi možemo da budemo toliko blizu Bogu da se u svakom neočekivanom iskušenju naše misli okrenu Njemu, tako prirodno kao što se cvet okreće Suncu.

Iznesite Bogu svoje potrebe, radosti, žalosti, svoje brige i strahove. Vi Ga ne možete opteretiti, ne možete Ga zamoriti. On koji broji sve vlasi na vašoj glavi, nije ravnodušan prema potrebama svoje dece... Iznesite sve što zbunjuje vaš um. Za Njega ništa nije suviše teško da podnese, jer On održava sve svetove, On upravlja svim poslovima u vasioni. Sve što se na bilo koji način tiče našeg mira, za Njega nije toliko neznatno da to ne zapazi. U našem iskustvu ne postoji nijedno poglavlje toliko mračno da ga On ne može pročitati; ne postoji nikakva nedoumica preteška za Njega da je ne može rešiti. Nikakva nesreća ne može da zadesi Njegovo najskromnije dete, nikakva briga neće mučiti dušu, ne postoji iskrena molitva koja silazi sa usana da je naš nebeski Otac neće zapaziti, ili pokazati delotvorno zanimanje... Veza između Boga i svake duše tako je jasno obeležena i potpuna kao da na Zemlji ne postoji nijedna druga duša koja treba da doživi Njegovo budno staranje, nijedna druga duša za koju je On dao svog ljubljenog Sina.«<sup>2</sup>

**Odgovorite**

`1.	Na osnovu saveta iznetih u tekstu, koje su ključne komponente koje pojačavaju izdržljivost u nepovoljnim okolnostima i trenucima kad se suočavamo sa gubitkom?`

`2.	S obzirom da sve porodice imaju probleme, kako se tipična porodica nosi sa životnim izazovima i gubicima? Razmenite svoja iskustva. `

`3.	Kako vaša crkva pomaže onima koji se suočavaju sa značajnim gubitkom? Podelite svoje ideje sa pastorom.`

*Daun Ford Marfi, Virsdejl, Florida, SAD*

______________

<sup>1</sup>	Elen G. Vajt, Um, karakter i ličnost, str. 462 orig.

<sup>2</sup>	Elen G. Vajt, Put Hristu, str. 99, 100 orig.
