---
title:  Ono što sve prevazilazi
date:   28/05/2019
---

### Dokaz (Filibljanima 3,8)

Svojom propovedi u Filibi, Pavle je zadao seizmički udarac fundamentalnim jevrejskim shvatanjima. Oni su generacijama verovali da muškarci koji se podvrgnu fizičkom obrezanju, time stiču svojevrsnu duhovnu prednost. Međutim, pošto su zanemarili Božje jasno uputstvo da obrežu okrajak svog srca kako bi Mu omogućili nesmetani ulazak, oni su odbacili duhovno obrezanje. Pavle objašnjava da »obrezanje« uključuje one koji Bogu služe Duhom, koji se hvale Isusom Hristom, i u potpunosti se oslanjaju na Njega (Filibljanima 3,3). On bez ustručavanja otkriva čime se sve hvalisao pre svog obraćenja:

»Obrezan osmog dana« – u skladu sa Božjom zapovešću (1. Mojsijeva 17,12).

»Iz Izraelovog naroda« – direktan potomak patrijarha Avrama (Rimljanima 11,1).

»Iz Venijaminovog plemena« – iz plemena prvog izraelskog cara, Saula (1. Samuilova 9,1.2).

»Jevrejin od Jevreja« – savršeni »pedigre« (5. Mojsijeva 14,2).

»Farisej« – uzorni čuvar Mojsijevih zakona i običaja (Dela 23,6).

Premda je Pavle i ranije verovao da je spreman za vaznesenje, tek je epifanija na putu za Damask izvršila nad njim duhovno obrezanje, i on više nije cenio iste stvari (Filibljanima 3,8). Grčka reč za »gubitak«, zēmian,<sup>1</sup> upotrebljena je takođe u tekstu Dela 27,21, gde se odnosi na gubitak koji je Pavle pretrpeo tokom plovidbe sa Krita. Pošto se okrepio kod prijatelja, šta god da je kao zatvorenik posedovao, Pavle je smatrao za »gubitak u poređenju sa poznanjem Hrista, kao što se i pomorci, kad je u pitanju njihov život, odnose prema dobrima kojima inače pripisuju visoku vrednost. Koliko god da su vredna, spremni su da ih pobacaju s palube samo da bi se spasli.«<sup>2</sup>

Nakon svog obraćenja, Pavle se vratio da propoveda u Tarsu (Galatima 1,21). Njegova strogo farisejska porodica mora da se stidela gledajući kako se on, nekada uzorno »dete farisejstva«, meša s neobrezanima. Poziv da propoveda paganima, u Pavlovom slučaju, verovatno je samo ubrzao prekid svih porodičnih veza – osim jedne. Naime, Pavlov sestrić je otkrio zaveru Jevreja da ga ubiju.

Čak i posvećen život postaje skubalon<sup>3</sup> što je grčka reč za »smeće«. Ta reč se u Novom zavetu pojavljuje jedan jedini put, ali »nikav govor ne bi mogao bolje da dočara osećaj potpune bezvrednosti svega što te spoljašnje prednosti mogu da obezbede kad je reč o spasenju«.<sup>4</sup> Hristos je najuzvišeniji i svaka druga osoba ili stvar mora biti daleko ispod Njega.   

**Odgovorite**

`Čak i ako ono što ćemo na kraju smatrati za gubitak samo po sebi i nije tako loše, u čemu je zapravo dilema?`

*Tamra Klark, Lisburg, Florida, SAD*

______________


<sup>1</sup>	The KJV New Testament Greek Lexicon. Strong’s number 2209.

<sup>2</sup>	Albert Barnes, »Philippians 3:8«, Notes on the Bible, 1834, http://www.sacred-texts.com/bib/cmt/barnes/index.htm.

<sup>3</sup>	The KJV New Testament Greek Lexicon. Strong’s number 4657.

<sup>4</sup>	William R. Nicoll, »The Good the Enemy of the Best«, Expositor’s Dictionary of Texts.
