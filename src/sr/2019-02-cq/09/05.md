---
title:  Pronaći život nakon gubitka
date:   29/05/2019
---

### Primena (Psalmi 30,5; Priče 4,7; Jovan 10,10)

Kad je stvarao prvu porodicu, Božji plan bio je da oni dožive zajednicu punu ljubavi i sreće. Po Njegovoj zamisli, pojam bola, pa čak i gubitka, kao nečeg što je sastavni deo te zajednice, trebalo je da im ostane potpuno nepoznat. Božja Reč kaže da On želi da doživimo izobilan život! Nažalost, greh često podigne svoju ružnu glavu i osujeti taj plan. Vidimo danak koji je greh, uzrokujući čak i gubitke, uzeo kad je reč o porodičnom jedinstvu. Porodice doživljavaju gubitak poverenja, odanosti, komunikacije, pa čak i doslovan gubitak najmilijih. Kako možemo naučiti da radimo uprkos gubicima, da težimo životu izobilja i radosti kakav nam je Bog namenio? Evo nekoliko predloga kako da pronađemo život nakon gubitka:

Potrudimo se da razumemo (Priče 4,7). Kad shvatimo da smo nešto izgubili, obično je prvo sledeće što se pitamo gde bismo mogli to da nađemo. Naprežemo mozak da bi se setili gde smo to poslednji put imali. Isto se dešava i kad zataje pojedini aspekti odnosa koje imamo s nekim članovima svoje porodice. Pokušavamo da se setimo kada smo im poslednji put verovali, i pitamo se kako bi to poverenje moglo da se obnovi.

Kad izgubimo nešto što nam je vredno, vraćamo se putem koji smo došli, očajnički pokušavajući da pronađemo izgubljeno. Gledamo ispod jastuka, preturamo po džepovima, ponekad čak vozimo kilometrima unatrag da bismo pretražili parking na kom smo bili satima ranije. Slično je i kad se trudimo da obnovimo neku dragocenu vezu. Moramo tražiti tamo gde smo izgubili taj ključni sastojak. I Bog želi da obnovi naše porodične veze, i zato, kad usrdno tražimo Njegovu pomoć da bismo naučili kako da pronađemo izgubljeno, On je spreman da nam pomogne.

Pretražujmo Reč. Bog obećava da nas nikad neće opteretiti više nego što možemo podneti. Nema nikakve sumnje da će On, kad doživimo gubitak u svojoj porodici, u bilo kom pogledu, obezbediti način da ponovo budemo celoviti. U Bibliji čitamo priče o porodicama koje su doživele gubitak, i pronalazimo sjajne izveštaje o tome kako su, Hristovim posredstvom, ostvarile pobedu nad tim gubitkom. Priče o Lazaru, o Josifu i njegovoj braći, o Mojsiju i njegovoj porodici uče nas kako Bog, posredstvom vere, ljubavi i praštanja, obnavlja porodice u trenutku kad im je to najpotrebnije. Božja Reč je knjiga puna pouka koje nas vode ka celovitosti.

**Odgovorite**

`1.	Šta mislite, zašto je razumevanje toliko važno da bi se nadoknadili gubici u odnosima?`

`2.	Kojih još biblijskih primera možete da se setite kad je reč o porodicama koje su prevazišle neku vrstu gubitka?`

*Džilian Hogton, Orlando, Florida, SAD*
