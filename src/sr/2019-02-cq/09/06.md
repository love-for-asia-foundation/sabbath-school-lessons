---
title:  Gubitak slobode
date:   30/05/2019
---

### Mišljenje (Luka 16,13; Rimljanima 6,16)

Prilikom stvaranja, čoveku je data sposobnost da rezonuje, analizira i donosi odluke o tome koga ili šta će poslušati, a samim tim i kome će služiti – Bogu ili ljudima (Luka 16,13). Čak i sitnice u kojima odlučujemo da budemo poslušni, čine nas robovima bilo u pozitivnom ili negativnom smislu. To je način na koji mozak razvija neku naviku.

Neuronaučnici su utvrdili da su ponašanje i odluke koji dovode do stvaranja navika povezani sa dva različita dela mozga. Kad ponašanje postane automatsko, deo mozga koji je odgovoran za donošenje odluka u suštini odlazi na spavanje, stvarajući na taj način naviku. Preko niza sitnih odluka mi stvaramo »veze« sa jednom ili drugom stranom, i ako često ponavljamo te odluke, mozak počinje da radi na »autopilotu«, čime u suštini biramo između slobode i ropstva. Isus u tekstu Luka 16,13 upozorava da niko ne može da služi dva gospodara. Kad stvaramo navike, mi biramo kome ćemo služiti. To možda nije očigledno drugima, ali Bog vidi naše srce. Ili smo vezani za Njega užima ljubavi, ili smo u savezu sa zlim, odričući se svoje slobode svakom lošom odlukom koju donosimo.  

Taj gubitak slobode može se ispoljiti na različite načine. Loše odluke u međuljudskim odnosima mogu dovesti do gubitka poverenja. Loše navike u vezi sa ishranom vode ka gubitku zdravlja, a loše rukovođenje ka gubitku resursa (prirodnih, finansijskih, i/ili ljudskih).

Iako možda u početku ne izgleda da će ti gubici imati ikakvih posledica, oni ipak dovode do toga da izgubimo svoju slobodu. Taj gubitak slobode, što stvara jaz između nas i Boga, u direktnoj je suprotnosti s Njegovom voljom. Na isti način, kad je Eva dotakla, pojela i podelila plod, došlo je do razdora u porodici koji se mogao prevazići samo najvećom žrtvom. Odvajanje i gubitak izazivaju osećaj krivice – svest o sopstvenim nedostacima, a to je dar koji nam Otac pun ljubavi daje posredstvom Duha (Psalmi 32,1-5). Zahvaljujući tom daru, u stanju smo da se iskreno pokajemo i oslonimo na Njegovu spasonosnu silu da nas ponovo učini pravednima. Božji Sveti Duh je kao sočivo kroz koje vidimo u čemu smo izgubili Božju slavu – što je prvi korak ka obnovljenju.

**Odgovorite**

`1.	Baš kao što je greh deo ovog sveta, tako je i s gubitkom duhovne i doslovne slobode. Šta možemo učiniti da bismo prepoznali trenutak u kom naše najmanje odluke dovode do razdvajanja između nas i Boga?`

`2.	Kad prepoznamo svoje nedostatke, koji je sledeći korak ka obnovljenju?`

*Opal Leigvard, Orlando, Florida, SAD*
