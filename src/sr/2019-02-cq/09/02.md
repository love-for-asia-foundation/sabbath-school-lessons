---
title:  Nada i pored životnih gubitaka
date:   26/05/2019
---

### Logos ( Matej 5,4)

**Život je pun gubitaka**

Još od pada u greh, naše porodice su pogođene svim vrstama gubitaka: naše romantične veze se prekidaju, članovi porodice umiru, prijatelji se sele, bivamo otpušteni s posla, a lekarske dijagnoze otkrivaju gubitak snage i vitalnosti. Mada gubitke možemo doživljavati  i kolektivno, posledice su strogo lične. Svi tugujemo zbog svojih gubitaka. Tugovanje je prirodni odgovor na gubitak. Međutim, način na koji nas tuga pogađa zavisi od mnogo toga, uključujući vrstu gubitka koji smo pretrpeli, naše vaspitanje, naša verovanja ili religiju, životno doba, društvene veze, fizičko i mentalno zdravlje. Kao što je poznato, izlaženje na kraj sa gubitkom je nešto najteže u čovekovom životu. Fizičke, emotivne, psihološke i duhovne posledice mogu biti poražavajuće, mogu izazvati osećaj bespomoćnosti, straha i odvesti nas u izolaciju. Osim toga, za sve vreme našeg tugovanja, sotona će vrebati priliku da nas ili našu porodicu odvuče u trajno ropstvo.

Međutim, iako tuga mora da se izrazi, nasuprot popularnom mišljenju, ne postoji neki redosled faza ili jasan tok procesa za prevazilaženje tuge. Žalost je komplikovana kao i sam greh. Mnogi činioci utiču na to kako izražavamo tugu – kulturne norme i verski običaji ponekad diktiraju i određuju na koji način prolazimo kroz proces tugovanja. Međutim, kakva god bila dinamika tog procesa, tugovanje je izuzetno važno jer nam dopušta da se oslobodimo veze koju smo imali sa osobom, predmetom, ili položajem koji smo izgubili i da se pomirimo sa novom realnošću. Prirodno, mi tugujemo jer nas je Bog stvorio sa nekom vrstom instinkta za samoodržanjem. Međutim, zdravo tugovanje daje usmerenje našoj žalosti. Govoreći na temu gubitka dragih osoba, Pavle izjavljuje: »Ne želimo, braćo, da ostanete u neznanju u pogledu onih koji su umrli, pa da tugujete kao ostali, koji nemaju nadu«  (1. Solunjanima 4,13, SSP). Tako apostol, na pozitivan način,  govori istovremeno o tugovanju i nadanju. Zaista, hrišćanski vernici mogu s nadom da se suoče sa svakom vrstom gubitka. Ta nada počiva na obećanju našeg Gospoda Isusa da će žalosni biti utešeni (Matej 5,4).

Verujemo da je Bog, iz velike ljubavi prema svojim stvorenjima, dao odgovore na neka od najtežih pitanja s kojima ćemo se ikad suočiti. Ti odgovori mogu nam pomoći da lakše izađemo na kraj sa svim životnim gubicima. Veliku utehu možemo naći u saznanjima iznetim u sledećim pasusima.

Ne možemo sprečiti gubitke u svom životu, ali ne moramo s njima da se suočavamo sami.

Zapazite da Pavle ne zastupa stav da mi ne treba da žalimo zbog svojih gubitaka. Normalno je i zdravo da tugujemo kad doživimo gubitak. Ali zar nije utešno znati da ne moramo sami da se nosimo sa tugom? »Gospod ožalošćenima ukazuje naročitu milost i njenom silom omekšava srca i pridobija duše. Njegova ljubav otvara put ranjenoj i namučenoj duši i postaje lekoviti melem tužnima.«<sup>1</sup> Oni koji zaista veruju Bibliji i ispravno je razumeju, mogu s pouzdanjem da se pozivaju na njena obećanja (npr., Psalmi 147,3; 2. Korinćanima 1,3.4). Možemo predati svoje srce Bogu, jer se On brine za nas i mi nikad nismo sami.

**Bol zbog gubitka je gorak, ali on ima svoju svrhu**

Bihejvioralni, fizički i psihološki uticaj svakog gubitka može biti tako intenzivan da nam se čini  kao da pucamo pod ogromnim teretom koji preti da ugasi i sam naš život. Potrebna nam je ne samo nada, već i konkretna pomoć. Pavle nas uverava da ćemo tu pomoć i primiti. On piše: »On nas teši u svakoj našoj nevolji, da bismo i mi, onom utehom kojom Bog nas teši, mogli da tešimo sve koji su u nevolji« (2. Korinćanima 1,4, SSP). U svojoj knjizi Blagoslovi, Meri Krejg piše: »Vrednost patnje ne ogleda se u samom bolu koji izaziva... već u tome kako se onaj koji pati postavi prema njoj... Upravo u žalosti otkrivamo šta je zaista važno u životu, u žalosti otkrivamo sebe.«<sup>2</sup> U jednom vrlo realnom smislu, naša tuga nas uvodi u novu zajednicu – zajednicu utešitelja. Jer, najbolji utešitelji su upravo oni koji su i sami pronašli utehu.

**Bolu i patnji će jednoga dana doći kraj**

Jedna od stvari koje je najteže prihvatiti tokom početne faze tugovanja jeste da će fizički i emotivni bol ikada prestati. Bez obzira koliko gubitaka smo doživeli, svaki put ćemo se suočiti sa istim udarcima i emocijama. Činjenica je da nikad u ovom životu nećemo moći potpuno da se pomirimo sa gubicima, jer nismo ni stvoreni za to. Bol, patnja, gubici, pa i sama smrt su uljezi. Do njih je moglo da dođe, ali to nije bilo neophodno. Oni nikad nisu bili deo Božjeg plana. Pa ipak, neka se naše srce ne uznemirava. Biblija proriče budućnost u kojoj će Bog »obrisati svaku suzu iz očiju i više nikad neće biti smrti, ni jada, ni jauka, ni bola više neće biti, jer je prošlo ono što je bilo pre« (Otkrivenje 21,4, SSP).

**Odgovorite**

`1.	Koji gubitak biste okarakterisali kao onaj koji je najteže podneti?`

`2.	Kako vam je neki lični gubitak otkrio da su Božja obećanja istinita?`

`3.	Kako ste uspeli da nađete smisao u svom gubitku?`

`4. Jednog dana naša žalost će se pretvoriti u radost. Možete li da zamislite kako će to izgledati?`

*Gordon S. Džouns, Hjuston, Teksas, SAD*

______________

<sup>1</sup>	Elen G. Vajt, Misli sa Gore blagoslova, str 14 orig.

<sup>2</sup>	Mary Craig, Blessings (London: Hodder and Stoughton, 1979), pp. 133–144.
