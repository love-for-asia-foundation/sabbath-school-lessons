---
title:  "U dobru ili zlu – Božja ljubav sve savlađuje"
date:   25/05/2019
---

> <p>Tekst za pamćenje</p>
> »Štaviše, ja sve smatram gubitkom u poređenju s onim što sve prevazilazi: sa spoznanjem Hrista Isusa, moga Gospoda, radi koga sam sve izgubio. I sve smatram smećem da bih dobio Hrista« (Filibljanima 3,8, SSP)

### Uvod (Jov 1; 2; Psalmi 27,13.14)

Nije nam obećan život bez iskušenja i nevolja, ali pozvani smo da se držimo Božje Reči. Jer, obećano nam je da će Bog biti uz nas kad god nam je to potrebno. Iskušenja i nevolje često dolaze da bi ispitale našu veru i uzdanje u Boga, čega nam ponekad ponestaje, naročito ako nas zdravlje izda i život postane težak. Tokom tih razdoblja možemo doživeti dubok bol koji postaje nepodnošljiv ukoliko pokušavamo sami da se izborimo s njim, i ako dovodimo u pitanje Božji autoritet – kao što su činili Jov i njegovi prijatelji.

Priča o Jovu otkriva nam Hristovu moć i božanstvo, a istovremeno ilustruje i đavolje manipulacije. Sotona je upravljao vremenskim prilikama, izazvao bolest (Jov 1,16-19; 2,7), uticao čak i na Jovove prijatelje, a sve to s namerom da ga navede da prokune Boga. Kao što je činio sa Jovom, đavo još uvek provodi dane, noći, pa čak i godine pokušavajući i nas da navede da prokunemo Boga u trenucima bola i teskobe. Uočavate li neku sličnost sa Jovovom situacijom i u sopstvenom životu?

Šta je sa Davidom, čovekom po Božjem srcu? On kroz svoje Psalme puno govori o iskušenjima, neprijateljima, nevoljama i borbama. Pa ipak, David zaključuje da je Bog veran i želi da njegov život bude živo svedočanstvo o Božjoj ljubavi prema čovečanstvu.

Svi smo izgubili nekoga kog volimo, ostali bez posla i materijalnih poseda, ili raskinuli neku vezu. I pored toga,  ohrabrujem vas da sačuvate prosvetljen i pozitivan stav – da čvrsto rešite da vidite Božju ruku u svemu što vam se dešava u životu. Može se dogoditi da izgubimo sve. Ipak, imajte na umu da mi služimo moćnom Bogu koji može da nas obnovi sebi na slavu kad god pogrešimo ili se osećamo bespomoćnim.  

Ove sedmice, proučavaćemo na koji način Božja ljubav nadvisuje bol koji trpimo zbog  gubitaka koji nam se dešavaju u životu. On ima plan koji se ostvaruje kad Mu pružimo najdublje izraze svog obožavanja – kad Mu se zahvaljujemo usred nevolja, i uzdamo se u Njega čak i onda kad smo u iskušenju da izgubimo nadu.

*Ugoči Nkoronje, Orlando, Florida, SAD*
