---
title:  Ljutite odluke
date:   04/06/2019
---

### Dokaz (Matej 5,21-23; 21; Efescima 4,26.27)

Jedna od stvari koje mi kao hrišćanki najteže padaju jeste da kontrolišem svoj temperament. Gnev je dugo bio moja »hrana za utehu«. Usred neke napete situacije, ja bih se držala gneva, očekujući da time rešim sve svoje probleme. Međutim, to nikad nije dalo dobre rezultate. Krajnje frustrirana tim začaranim krugom između napada gneva i donošenja loših odluka, počela sam da istražujem Pismo tražeći rešenje, i naišla na tekst Matej 5,21-23. Tu Isus upozorava da, ukoliko se gnevimo na svog bližnjeg, potpadamo pod sud. To me je veoma zbunilo, jer – kako gnev potpada pod sud kad je i Isus umeo da se razgnevi, kao što čitamo u 21. poglavlju Evanđelja po Mateju?

Pošto sam proučavala Bibliju trudeći se da razumem tu tvrdnju – da gnev potpada pod sud – naišla sam na Pavlove reči koje su mi razjasnile to pitanje. U Efescima 4,26.27, Pavle piše: »’U svom gnevu ne činite greh’; neka sunce ne zađe, a vi da ste još gnevni. Ne dajte uporište đavolu« (SSP). Kao i mnogo toga drugog u ovom životu, gnev može da otvori vrata grehu. Ako dopustimo ljutitim osećanjima da se nagomilaju, postajemo slepi za Božju volju i savladani željom da utažimo svoj gnev. Tako sam, na osnovu tih stihova, zaključila da istrajavanje u gnevu ne vodi ka rešenju, već ka oslanjanju na sopstvenu mudrost umesto na Hrista.  Ali kako da to znanje primenimo na delu?

Posle mnogo molitve i savetovanja sa bliskim prijateljima, razvila sam strategiju od tri koraka koja mi pomaže u trenucima gneva. Prvi korak je da se izolujete od situacije. To može biti ili emotivna izolacija, kad se distancirate od svojih osećanja dok ne dođe pravi trenutak da se njima pozabavite, ili fizička izolacija, kad se udaljite od osobe koja vas je isprovocirala. Drugi korak je molitva. U svojim molitvama, kažite Bogu kako se osećate i tražite da vam pokaže šta da učinite ili kažete. Treći korak je razmišljanje. Meni pisanje omogućava da bolje razumem situaciju u kojoj se nalazim i pomaže mi da nađem pravo rešenje. Vi možda više volite da razgovarate s nekim kome verujete, ili da ostanete nasamo sa svojim mislima. Kakav god da je vaš metod, važno je ostaviti sebi vremena za razmišljanje i dopustiti Bogu da govori. Moja molitva je da vas ovi koraci usmere, ohrabre i da vam pomognu, kao što su pomogli i meni. Budite strpljivi prema sebi kad krenete tim putem i držite se Boga sve vreme.

**Odgovorite**

`1.	Kako možete naučiti da upravljate svojim gnevom, umesto da dopustite da vas on kontroliše?`

`2.	Da li imate nezdrav odnos prema gnevu? Šta mislite, odakle to potiče?`

*Stefani Frenč, Alberta, Kanada*
