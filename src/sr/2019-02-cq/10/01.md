---
title:  Rat zbog kofe
date:   01/06/2019
---

> <p>Tekst za pamćenje</p>
> »’U svom gnevu ne činite greh; neka sunce ne zađe, a vi da ste još gnevni.« (Efescima 4,26, SSP)

### Uvod (Matej 23,24)

Dogodilo se to 1325. godine na živopisnom severu Italije. Između dva grada, Bolonje i Modene, postojalo je ozbiljno rivalstvo zbog njihovih političkih i verskih razlika. Sukob je već trajao više godina kad se dogodilo nešto nezamislivo – ukradena je drvena kofa iz gradskog bunara u Bolonji.

Naime, mala grupa vojnika iz Modene tajno se ušunjala u centar Bolonje i uspela da ukrade kofu od hrastovine sa dna gradskog bunara. Zamislite! Kakva drskost – ukrasti kofu iz gradskog bunara! Naravno, narod Bolonje, po otkriću da je kofa nestala, postupio je kao što obično postupaju razumni građani i narodne vođe kad im je dostojanstvo narušeno. Okupili su trideset dve hiljade vojnika i krenuli u vojni pohod na Modenu! Stanovnici Modene su ih dočekali sa sedam hiljada svojih vojnika i uspešno odbili napad, ali uz gubitak više hiljada života na obe strane. Navodno, stara drvena kofa se do današnjeg dana čuva u Modeni kao spomenik. Da, oni su pobedili u ratu oko drvene kofe, ali po koju cenu?

Kako često i u našim porodičnim odnosima priča o sukobu poprima sličan tok? Jave se sitne razlike između nas i onih koji su nam bliski po rodbinskoj liniji ili u geografskom smislu, a onda te razlike počinju da se zaoštravaju i narastaju dok se ne objavi sveopšti rat, obično zbog nečega od male vrednosti! Tragično je što se porodični odnosi suviše često rasturaju, a nama preostaju samo krhotine. Trebalo bi povremeno da se setimo Isusovih reči iz teksta Matej 23,24: »Slepe vođe! Proceđujete zbog komarca, a gutate kamilu!« (SSP). Naravno, te Isusove reči se odnose na licemerje fariseja koji su strogo pazili da ne pojedu komarca (nečistog insekta), dok su u isto vreme proždirali kamilu (takođe nečistu životinju). Isus u navedenom stihu upućuje na važnija pitanja zakona – pravdu, milost i veru. To znači da postoji nešto što je krupno, kao i nešto što je sitno u Božjim očima. Na osnovu svog ograničenog iskustva, ja zaključujem da mi ljudi često pobrkamo vrednosti. Skloni smo da preuveličamo sitnice, dok istovremeno potcenjujemo ono što je najvažnije.

Ove sedmice istraživaćemo šta Biblija kaže o tome kako da rešavamo sukobe i živimo u miru. Isus nam pokazuje jasan put koji nam pomaže da se usredsredimo na ono što je zaista važno – na pravu ljubav – a da ono što je manje bitno postavimo u odgovarajuću perspektivu. Biti Isusov učenik znači poniziti se, ceniti druge više od sebe, biti spreman da ideš dodatnu milju, činiti dobro svojim neprijateljima, pa čak i odustati od nekih svojih »prava« (Matej 5,44; Filibljanima 2,3; Kološanima 3,18). Takvi stavovi nisu popularni, ali za hrišćane to zapravo znači slediti Isusov primer.

A u porodici sve počinje – upravo od mene.  

*Kit Leroj, Edmonton, Alberta, Kanada*
