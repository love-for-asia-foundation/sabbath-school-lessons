---
title:  "Sukob – prednost ili otežavajuća okolnost?"
date:   06/06/2019
---

### Mišljenje (Priče 19,11; Efescima 4,26.27; Filibljanima 2,4-8; Kološanima 3,19)

»Jer kako on misli u svom srcu, takav je« (Priče 23,7, doslovan prevod sa engleskog). Dakle, naši postupci su stvar srca. Kad dođe do sukoba, možemo na to gledati istovremeno kao na neprijatnost, ali i prednost. Sve zavisi od toga kako se prema tome postavimo u životu.

Ako na sukob gledamo kao na korisnu priliku, on može da nas podstakne da napredujemo. Želje našeg srca, podržane verom, dovešće do rezultata. Potrebna je upornost i odlučnost da bi se nepovoljne okolnosti pretvorile u prednost. Potrebno je samo da imamo prave želje u srcu.

Često, kad smo u braku, u srcu gajimo ogorčenost prema svom supružniku. Ljutimo se iz različitih razloga, ali Bog nas savetuje da ne grešimo, da ne dopustimo da sunce zađe u našem gnevu, i da ne dajemo uporište đavolu (Efescima 4,26.27). To je lako reći, ali mnogima od nas je teško da to primenimo u praksi, jer nas ponesu emocije, i onda grešimo. Ipak, postoji nada!

»Razum zadržava čovjeka od gnjeva, i čast mu je mimoići krivicu« (Priče 19,11). Da bismo sukob pretvorili u prednost, potrebno je da razumemo situaciju tako što ćemo odvojiti vreme da postavimo pitanja. To će nam omogućiti da stvari sagledamo iz perspektive našeg supružnika. Ako je to nešto zbog čega ste previše ljuti, dobro je imati nekog pobožnog prijatelja s kojim možete da porazgovarate o svemu i da se molite. Odvojte vreme da biste analizirali svoja osećanja i pokušajte jasno da saopštite svom supružniku šta vas je tačno povredilo. Otvoreno razgovarajte o svojim osećanjima, nađite rešenje, dajte sebi vremena da rane zacele, i nastavite zajedno da gradite svoj odnos.

**Odgovorite**

`1.	Koliko je važno imati Hristov um u sebi da bismo prevazišli neki sukob?`

`2.	Na koji način smo, kao muževi, pozvani da volimo svoje žene i da se ne ljutimo na njih?`

*Sirans Stivens, Edmonton, Alberta, Kanada*
