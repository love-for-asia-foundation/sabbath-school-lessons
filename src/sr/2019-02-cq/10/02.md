---
title:  "Da li je gnev loš?"
date:   02/06/2019
---

### Dokaz (Efescima 4,26.27)

Još uvek nisam posetio crkvu u kojoj nije bilo bar dvoje ljudi koji su međusobno u zavadi. Zapravo, još uvek nisam naišao na bilo koju grupu ljudi, bez obzira na vrstu njihovog uzajamnog odnosa, u kojoj nema sukoba i tenzija, bilo otvorenih ili onih iza scene. Bilo da je reč o malom poslovnom timu, o pank-rok grupi ili finoj hrišćanskoj porodici – samo je pitanje vremena kada će tenzije u njihovom uzajamnom odnosu početi da izlaze na videlo. A u središtu svake od tih tenzija, naročito onih jačeg intenziteta, preovlađuje gnev.

Psiholozi često tvrde da gnev i sukob nisu negativni sami po sebi. Oni su zapravo  neophodna komponenta zdravih odnosa. U stvari, kod onih koji umeju na zdrav način da se naljute i da ispolje svoj gnev, nakon sukoba dolazi do uzajamnog povezivanja, a ne do odbacivanja. Moglo bi se reći da oni nalaze načine da tokom sukoba prodube svoju prisnost umesto da dopuste da je sukob uništi.

Kad bolje razmislimo, nije li sam Bog ugradio gnev u ljudsku psihologiju? Zato Pavle kaže: »’U svom gnevu ne činite greh’« (Efescima 4,26, SSP). On kao da pravi jasnu razliku između gneva i greha. To su dve zasebne, različite teme koje se mogu posmatrati nezavisno jedna od druge.

Grčka reč prevedena kao »gnev« je orgizō, što znači »provocirati ili razgneviti«. Ta reč se odnosi na emociju koju ne doživljavaju samo ljudi, već i Bog. U čitavom Starom i Novom zavetu nije neobično videti da se On nalazi u tom snažnom emotivnom stanju. Često se kaže da Boga, kad je suočen sa nepravdom ili tlačenjem drugih, obuzima gnev, i da oseća duboko nezadovoljstvo zbog surovog postupanja prema siromašnima i slabima.  

Imajući to na umu, možemo zaključiti da nije neumesno ponekad osetiti gnev. To je isto tako razumljiva i prihvatljiva emocija kao i radost. Ali ne moramo dopustiti da nas gnev navede da postanemo nepažljivi i nasilni. Umesto toga, gnev treba da izrazimo na zdrav način koji će poboljšati naše odnose sa drugima.

**Odgovorite**

`1.	Šta vi mislite o sukobima? Da li je to nešto negativno?`

`2.	Da li je čak moguće ispoljiti gnev na zdrav način? Ako jeste, kako?`

`3.	Da li se slažete da je gnev Bogom dana emocija? Ako nije, zašto?`

*Askim Čundu, Lakombe, Alberta, Kanada*
