---
title:  Jake porodice
date:   03/06/2019
---

### Logos ( 1. Mojsijeva 2,7.21-25; 3,1; Matej 7,1.2; Rimljanima 3,23; Efescima 6,10-18; Filibljanima 2,4-8; Kološanima 3,18-21; Jevrejima 12,14)

**Prva porodica (1. Mojsijeva 2,7.21-25; 3,1)**

Zamislite savršenog muškarca – zgodnog, jakog, sjajnog vođu, nežnog i punog ljubavi. Adam je bio sve to i još mnogo više. A onda je od tog savršenog čoveka Bog uzeo rebro i stvorio ženu. Ona je bila zenica Adamovog oka, kost od njegovih kostiju, telo od njegovog tela (1. Mojsijeva 2,23). Međutim, kada se đavo pojavio prerušen u Edemu, greh i sukob uvukli su se u taj savršeni odnos.

Koliko god da je voleo Evu, Adam je trebalo još više da voli Boga. Kad mu je donela plod da pojede, on je morao da napravi izbor: da posluša ženu ili Boga. Ispravan izbor bio bi da  posluša Boga i da Njemu prepusti posledice. Koliko god da su nam  bliske naše porodice, naša odanost na prvom mestu pripada Bogu.

**Sukob u vezi (Kološanima 3,18-21)**

Kad su Adam i Eva zgrešili, Bog je mogao s pravom da se naljuti na njih. Smestio ih je u savršeno okruženje, gde je svaka njihova želja i potreba bila u potpunosti zadovoljena. Upozorio ih je da đavo radi na tome da ih uhvati u zamku. Imali su jedno drugo, bili su odgovorni jedno pred drugim i mogli su uzajamno da se ohrabruju kako bi ostali verni Bogu. Dakle, moglo se očekivati da će njihova odluka da jedu zabranjeni plod  razgneviti svako razumno biće. Pa ipak, kako je Bog reagovao?

Bog se spustio u Edemski vrt da bi potražio svoje izdajnike. Pošto ih je ispitao, ponudio im je rešenje za poraz koji su sami sebi naneli – On će poslati svog  jedinorodnog Sina da umre za čovečanstvo, da bi svako ko želi spasenje mogao da ga dobije. Kad je razočaran u nekom odnosu, Bog nudi sebe kao rešenje za sukob. U tome vidimo jasnu razliku između gneva i greha. Iako se gnevi, Bog nikad ne greši.

Suprotno tome, u našim uzajamnim odnosima, svaki put kad se javi sukob, mi odmah počinjemo da se branimo. To je isto ono što su Adam i Eva učinili. Adam je optužio Boga i Evu, a Eva je zauzvrat optužila Boga i zmiju. Međutim, optuživanje ne rešava sukob, već samo još više pogoršava ionako tešku situaciju, proširujući jaz između onih koji su u vezi.  

Zato, sledeći put kad se nađemo u sukobu sa članovima porodice, učimo se na Božjem primeru. Umesto da smišljamo kako da odbranimo sebe na račun drugih, razmislimo kako da rešimo problem koji leži u korenu sukoba. To će zahtevati nesebičan stav, spremnost da se prihvati lična uvreda, i veće poštovanje prema našem bližnjem nego prema sebi.

Ako ćemo iskreno, mi ne posedujemo tu vrstu nesebične ljubavi koja je potrebna da bi se sukob razrešio na način na koji Bog to radi. Zato nam je potreban Isus, da nas preobrazi prema svom liku!

**Uzdizanje iznad popuštanja grehu (Matej 7,1.2; Jevrejima 12,14; Rimljanima 3,23; Filibljanima 2,4-8)**

Umesto da rešavamo sukob, bilo bi idealno da ga sasvim izbegnemo. Upravo to je i bio Božji cilj kad je upozorio Adama i Evu da ne jedu sa drveta poznanja dobra i zla. Iako je planirana od postanja sveta (videti Otkrivenje 13,8), Hristova smrt na krstu radi našeg spasenja od greha nije bila Božji ideal (videti 1. Jovanova 2,1a). Sad kad je greh ušao u svet, Božje spasenje se ne ogleda samo u praštanju prestupa, već i u tome što nam On pomaže da uopšte ne upadnemo u greh (videti Juda 1,24).

»Što god je plemenito«; »ne sudite«; »živite u miru sa svima« (Filibljanima 4,8; Matej 7,1. 2; Jevrejima 12,14) – to je samo nekoliko od Božjih saveta koji su korisni u izbegavanju sukoba. Ako razmotrimo sopstvene greške i gledamo stvari sa vedrije strane, možemo smiriti sukob i popraviti odnose.

**Vaše oružje u sukobu (Efescima 6,10-18)**

Ako do sukoba ipak dođe, od suštinske je važnosti da razumemo protiv čega se zapravo borimo. U igri je nešto mnogo veće – Velika borba. Adam verovatno nije u potpunosti shvatio šire razmere svoje odluke da jede zabranjeni plod, ali ta jedna odluka nas je dovela do  mučnih trenutaka u istoriji. U istom smislu, način na koji mi rešavamo sukobe u svom životu ima potencijal da bude blagoslov ili prokletstvo za druge u razmerama koje nismo u stanju sasvim ni da pojmimo.  

Đavo je ušao u savršenstvo Edema, na određenoj geografskoj lokaciji na zemlji, i samo jednim razgovorom postigao da čitav svet bude opustošen i nagrđen sukobima. Samo taj jedan primer pokazuje nam ogroman gubitak koji možemo doživeti ako u sukob uđemo vođeni isključivo emocijama.

U svetlu težine naših odluka, Biblija nas savetuje da se u svojim bitkama borimo duhovnim oružjem (Efescima 6,11). Naš mač nisu grube reči već Božja Reč. Naša odbrana nije optuživanje drugih, već oklop pravde, štit vere i kaciga spasenja. Štaviše, moramo svakoj situaciji pristupiti uz mnogo molitve, priznajući sopstvene nedostatke i Božju dovoljnost da spreči svaku moguću podelu.

**Odgovorite**

`1.	Kako se sebičnost ispoljava prilikom sukoba?`

`2.	Koliko primenjujem molitvu da bih pobedio/pobedila u trenucima sukoba?`

*Elejn Tompson, Edmonton, Alberta, Kanada*
