---
title:  "Ko je vaš gospodar?"
date:   05/06/2019
---

### Primena (Filibljanima 2,3; Jevrejima 12,14)

Nedavno sam shvatila da je svako ko može da kontroliše moju reakciju u nekoj situaciji, zapravo moj gospodar, i da zauzima Božje mesto u mom životu. Kako to? – možda se pitate. Razlog je to što se ja u toj situaciji prepuštam vođstvu te osobe, i ona može da me koristi kao marionetu. Može da me isprovocira da izgubim kontrolu nad sobom i da se povedem za svojim osećanjima. Šokantno, zar ne? A ipak, ima smisla – ako neko zna kako da vas rastuži, usreći, uzbudi ili naljuti, onda ta osoba može da se igra vašim osećanjima i da zagospodari vama.

Nije čudo što Pavle kaže da potčinjava svoje telo, da ne bi, propovedajući drugima, sam bio odbačen (1. Korinćanima 9,27). Svakodnevno, dok hodamo životnom stazom, suočavamo se s problemima i sukobima u braku ili u odnosima s prijateljima i kolegama. Kako na praktičan način da se odupremo, da ne bismo svoje telo potčinili pogrešnom gospodaru?

Budite svesni šta vas izvodi iz takta. Svima nam se dešava da izgubimo kontrolu i kažemo nešto pogrešno. Zašto? Zato što imamo »okidače« utisnute u nervne puteve, koji istog trenutka govore našem mozgu kako da odreaguje. Poznavanje sebe je prvi korak u sprečavanju da pogrešni gospodar zavlada vama.

Čitajte Božje savete o tome kako bi trebalo da odreagujete. Kad znamo kako bi trebalo da odgovorimo, biće nam jasno koliko još treba da uzrastemo.

Upotrebite nešto što će vam pomoći da zapamtite lekciju. U školi sam koristila beleške, fleš kartice ili aplikacije da me podsete na važne principe, formule i drugo što mi je bilo potrebno da položim ispit. Slične podsetnike možemo da koristimo svakodnevno, da bismo postigli ponašanje kakvo želimo. Upamtite: ponavljanje produbljuje utiske u našem mozgu.

Molite se za pomoć Svetog Duha. Ne možemo pobediti bez Božje pomoći. Sveti Duh je naš vodič ovde na zemlji (Jovan 14,26).

**Odgovorite**

`1.	Kako vas Božji poziv da imamo mir sa svim ljudima motiviše da vodite računa o svojim postupcima?`

`2.	Pozvani smo da druge cenimo više nego sebe. Kako možemo upotrebiti taj princip u rešavanju sukoba?`

*Tašona Vajt, Edmonton, Alberta, Kanada*
