---
title:  Biranje prijatelja
date:   09/04/2019
---

Jedan od najvažnijih izbora u našem životu jeste izbor prijatelja. Uglavnom ne pravimo planove kako da sklapamo prijateljstva; često se prijateljstva jednostavno prirodno razvijaju kada provodimo vreme sa ljudima koji uživaju u istim prilikama kao i mi.

`Kakva načela u vezi sa biranjem prijatelja nalazimo u sledećim stihovima? Priče 12,26; Priče 17,17; Priče 18,24; Priče 22,24.25.`

U tekstu Priče 18,24. rečeno je da ukoliko želimo da imamo prijatelje, moramo da postupamo prijateljski. Ponekad ljudi postanu usamljeni, jer njihov zlovoljan, negativan stav je ono što druge udaljava od njih. »Čak i najbolji među nama imaju neprivlačne osobine; prilikom izbora prijatelja treba da biramo one koji se neće udaljiti od nas, kada uvide da nismo savršeni. Međusobno trpljenje je neophodno. Treba da volimo i poštujemo jedni druge, uprkos manama i nesavršenostima koje ne možemo, a da ne primetimo; jer je to Hristov Duh. Treba negovati poniznost  i nepoverenje u sebe, kao i strpljenje i obzirnost prema manama drugih. To će iskoreniti svu uskogrudu sebičnost i učiniti nas velikodušnima i širokog srca.« (Elen Vajt, Pastoral Ministry, str. 95)

Jedan od najpoznatijih izveštaja o prijateljstvu jeste izveštaj o Davidu i Jonatanu. Da je Saul, prvi izrailjski car i Jonatanov otac, bio veran i poslušan, njegovo carstvo moglo je trajati nekoliko naraštaja, i Jonatan bi bio naslednik prestola. Kada se Saul pokazao nedostojnim svog poziva, Bog je izabrao Davida za novog cara u Izrailju, isključujući Jonatana iz onoga što bi mu po pravu pripadalo. Ovaj događaj predstavlja snažan primer kako je pogrešni izbor jednog člana porodice (Saula) uticao na drugog člana (Jonatana).

Međutim, Jonatan nije bio ljut ili ljubomoran na Davida. Umesto toga, odlučio je da pomogne Davidu štiteći ga od gneva svoga oca, Saula. »Duša Jonatanova prionu za dušu Davidovu, i Jonatan ga zapazi kao svoju dušu.« (1. Samuilova 18,1) Zaista snažan primer iskrenog prijateljstva!

»Ne varajte se: Zli razgovori kvare dobre običaje.« (1. Korinćanima 15,33) Kakvo iskustvo ste stekli sa prijateljima, čak i onima koji nisu imali nameru da vam učine nažao, ali koji su vas na kraju, ipak, povredili? Kako pogrešni izbori u prijateljstvu povređuju porodične odnose?
