---
title:  Za dalje proučavanje
date:   12/04/2019
---

U celom Svetom pismu suočavamo se sa stvarnošću čovekove slobodne volje. Čak su i Adam i Eva pre pada (1. Mojsijeva 3) imali slobodnu volju, ali su, nažalost, napravili pogrešan izbor. Ako su bezgrešna bića, u savršenstvu, mogla da zloupotrebe slobodnu volju, koliko je više bića, poput nas, ogrezlo u grehu?

Treba da zapamtimo da je slobodna volja upravo to, slobodna, što znači da, bez obzira na pritisak koji osećamo, i spolja i iznutra, ne moramo da izaberemo ono što je pogrešno. Možemo, Božjom silom u sebi, da donesemo ispravne odluke slobodnom voljom koju nam je Bog dao. Prema tome, vrlo je važno da pažljivo razmotrimo svoje odluke, razmišljajući naročito kako te odluke mogu uticati na naš porodični život. Kainov slobodan izbor da ubije brata, sigurno je uništio njegovu porodicu. Odluka Josifove braće, doneta slobodnom voljom, da ga prodaju u ropstvo, uništila je život njihovog oca. »A on je pozna i reče: Sina je mojega haljina; ljuta ga je zvjerka izjela; Josif je doista raskinut. I razdrije Jakov haljine svoje, i veza kostrijet oko sebe; i tužaše za sinom svojim dugo vremena. I svi sinovi njegovi i sve kćeri njegove ustadoše oko njega tješeći ga, ali se on ne dadijaše utješiti, nego govoraše: s tugom ću u grob leći za sinom svojim. Tako njegov otac plakaše za njim.« (1. Mojsijeva 37,33-35)

U celoj Bibliji, kao i u životu, možemo pronaći primere kako je slobodan izbor članova porodice, na dobro ili zlo, uticao na druge, kao što je izbor Koreja, Datana i Avirona (4. Mojsijeva 16,1-32; vidi: Danilo 6,23.24; 1. Mojsijeva 18,19)   

**Za razgovor:**

`1. Kakve ste slobodne izbore danas napravili? Šta vam govore o i vašem odnosu sa Bogom i drugima? Od odluka koje ste doneli, koje biste želeli da ste doneli drugačije?`

`2. Koje biblijske ličnosti su načinile pogrešan izbor i šta možemo naučiti iz njihovih grešaka? Kako su njihovi pogrešni izbori negativno uticali na njihovu porodicu?`

`3. Svi nesumnjivo žalimo zbog određenih pogrešnih odluka koje smo doneli. Zašto je u takvim trenucima Jevanđelje, Radosna vest? Na kakva obećanja iz Biblije ste se pozivali u trenucima žalosti i krivice zbog pogrešnih izbora?`

`4. Kada bi vam neko prišao da sa vama razgovara o braku, kakav savet biste mu dali i zašto? Na kakva načela iz Božje reči možete da ukažete, koja bi im pomogla da donesu ovu važnu odluku?`
