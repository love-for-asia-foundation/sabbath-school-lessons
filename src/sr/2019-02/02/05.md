---
title:  Biranje bračnog druga
date:   10/04/2019
---

Ako prijatelje treba pažljivo da birate, onda morate biti još pažljiviji kad je reč o biranju budućeg supružnika. Adam je bio veoma blagosloven, jer je Bog stvorio njegovog životnog saputnika sopstvenim rukama od dela njegovog tela. Adamov izbor bio je lak, jer Eva nije bila samo jedina žena, već i savršena. Ostali imaju malo teži zadatak, s obzirom da niko od nas nije savršen i s obzirom na činjenicu da biramo između više osoba.

Pošto je ova odluka toliko važna, Bog nas nije ostavio bez vođstva u ovoj oblasti života. Pored svih važnih koraka o kojima smo proučavali u odeljku od ponedeljka, postoje još neki posebni koraci koje treba da sledimo kada je u pitanju brak. Zaista, pored odluke da služimo Gospodu, pitanje bračnog druga skoro je uvek najvažniji izbor koji čovek čini u svom životu.

`Kakve opšte smernice pronalazimo u sledećim tekstovima koje može i treba da primeni na sebe neko ko traži pravog bračnog druga? Psalam 37,27; Psalam 119,97; 1. Korinćanima 15,33; Jakov 1,23-25.`

Pored toga što tražite pravu osobu da se njome venčate, prvo vi budite prava osoba. »Sve, dakle, što hoćete da čine vama ljudi, činite i vi njima: Jer je to Zakon i Proroci.« (Matej 7,12) Neko može da pronađe supružnika koji poseduje sve osobine koje bismo mogli poželeti, ali ako ih neko ko želi da pronađe dobre osobine u drugoj osobi lično ne poseduje, nastaće problemi.

To nije ništa novo, i ne zapaža se samo u braku, već i u životu uopšte. Pavle u uvodu Rimljanima poslanice posvećuje mnogo vremena obraćanju onima koji osuđuju druge što čine ono za šta su i sami krivi. Ili, kao što je Isus rekao: »A zašto vidiš trun u oku brata svojega, a brvna u oku svojemu ne osjećaš?« (Matej 7,3)

`Koliko često zateknete sebe da želite da drugi imaju osobine koje, zapravo, ni vi ne posedujete? Razmislite o ovome.`
