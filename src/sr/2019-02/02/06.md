---
title:  Biranje puta
date:   11/04/2019
---

U određenom trenutku moramo da donesemo odluku o tome šta želimo da ostvarimo u svom životu kad je reč o poslu i karijeri. Ukoliko nismo nezavisni zahvaljujući bogatstvu koje posedujemo ili ne radimo puno radno vreme u kući starajući se o domu i porodici (najplemenitiji od svih zanimanja), moramo da izaberemo način kako da zarađujemo za život.

Naravno, svi živimo u određenim okolnostima koje mogu, do izvesne mere, da ograniče naš izbor u vezi sa karijerom. Međutim, u kakvim god prilikama da živimo, možemo da donesemo odluku u vezi sa zanimanjem koje, naročito u okviru saznanja da imamo spasenje u Isusu Hristu, može dati našem životu dodatno značenje i svrhu. Ukratko rečeno, šta god činili, treba da činimo Bogu na slavu.

`Kakvu grešku je Solomun počinio, i kako možemo biti pažljivi da ne učinimo nešto slično? Propovednik 2,1-11.`

Ne moramo da budemo bogati da bismo bili uhvaćeni u istu zamku kao Solomun. »Jer je korijen sviju zala srebroljublje kojemu neki predavši se zađoše od vjere i na sebe navukoše muke velike.« (1. Timotiju 6,10) Siromah može voleti novac isto koliko ga voli i bogat čovek.

Da, treba da zarađujemo za život, ali bez obzira šta radili ili koliko stvarali, ne treba sticanje bogatstva da učinimo idolom. Mnoge porodice patile su zbog očeva koji su, obuzeti zarađivanjem novca, zanemarili porodicu u nastojanju da se obogate. Koliko dece bi se, ili žena, pre odlučilo za skromniji način života nego za slab odnos sa ocem? U većini slučajeva, ljudi bi se pre opredelili za ovaj prvi primer.

Bog je još od stvaranja planirao da rad bude deo života (1. Mojsijeva 2,15). Opasnost se javlja kada posao učinimo središtem života, ili kada isključivo postane sredstvo za sticanje bogatstva lično za sebe. Takvu grešku je Solomun učinio. Tražio je smisao u takvim poslovima,  iako su mu mnogi doneli određeni stepen zadovoljstva, na kraju je shvatio da su bili beznačajni.

`Neko je jednom prilikom upitao: »Koliko je ljudi na kraju svog života poželelo da su više vremena proveli u kancelariji, a manje sa svojom porodicom?« Kakvu važnu poruku nalazimo u ovoj izjavi? `
