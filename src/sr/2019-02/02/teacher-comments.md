---
title:  Pouka za učitelje
date:   12/04/2019
---

## PRVI DEO: OPŠTI PREGLED

Izbori su u toj meri deo našeg života da često izmaknu našoj neposrednoj pažnji. Kao rezultat, pravimo loše izbore koji dovode do rđavih posledica. Ipak, te iste izbore neprestano ponavljamo. U ovoj lekciji ukratko ćemo razmišljati o prirodi izbora, a zatim proučavati kako značajne izbore u svom životu možemo načiniti na pobožan način.

Kada govorimo o „izboru“, obično mislimo na slobodan izbor. Poseban, najveći stvaralački dar koji nam je Bog ikada darovao bio je da nas učini slobodnim moralnim bićima. Bez ovog dara, sve druge darove ne bismo mogli slobodno ceniti. Takođe, bez njega, svi naši odgovori ljubavi i službe Bogu bili bi lišeni autentičnosti. Istinska sloboda čini ljubav zaista mogućom. Međutim, ova sloboda nije lišena mogućnosti da se učini zlo. Kao što svi znamo, ta mogućnost se od pada stalno iznova ostvaruje.

Međutim, iako je zlo u metaforičkom smislu progutalo ovu planetu i ostavilo je u tami, Bog je sačuvao i pružio izvore svetlosti da nam pomognu da pronađemo put. Često pokušavamo da pomerimo odgovornost na Božji kućni prag u vezi sa problemima i bolom u našem životu. U mnogo slučajeva, međutim, iskreno preispitivanje pokazuje da smo često zanemarivali Božje izvore mudrosti koji bi sprečili takve probleme. Naš Bog je Bog otkrivenja (i strpljenja). On stupa u dodir sa nama preko prirode (Psalmi 19,1-3; Rimljanima 1,20), molitve (Matej 21,22; Jakov 1,5), Pisma (Psalmi 119,105; 2. Timotiju 3,16), pobožnih savetnika (Priče 11,14; Priče 15,22), i na najslavniji mogući način, preko Hristovog života i Njegovih reči (Jevrejima 1,2.3). Sve to je naša svetlost u svetu. Mi zaista ne bi trebalo da donosimo značajne odluke a da prethodno ne potražimo savet u okviru te svetlosti – naročito u oblastima koje su naglašene u lekciji: 1) biranje prijatelja, 2) biranje bračnog druga i 3) biranje zanimanja.

## DRUGI DEO: KOMENTAR

**Motivacija za hrišćansku etiku**

Mi smo ono što jesmo zahvaljujući svojim izborima.Mi smo tamo gde jesmo zahvaljujući svojim izborima. Naravno, izbori drugih ljudi utiču na naš život, jer smo uzajamno zavisni jedni od drugih; ali način na koji odgovaramo na te izbore čini nas odgovornima. Prema ovakvom gledištu odgovorni smo za svoju trenutnu situaciju, dok istovremeno moramo da priznamo da ne možemo da kontrolišemo pojedine događaje u svom životu. Posledice naših izbora važne su za naš život. Prema tome, neko bi pretpostavio da je svako uložio znatne napore razmišljajući o prirodi pravljenja moralnih izbora i da je tada, kao rezultat, s namerom usvojio najrazumniji etički okvir: ali, nažalost, prosečna osoba provodi više vremena razmišljajući koji kompjuter da kupi nego po kom etičkom sistemu da živi.

Ugodnost, kulturološki trendovi, pritisak vršnjaka, emocije, navike i sklonosti nepouzdani su vodiči za izbore koji treba da nas povedu u život kakav Bog želi za nas. Zasnivanje odluka na takvim nepouzdanim temeljima je bezumno. Svako od nas je primoran da upita, bilo da smo hrišćani ili ne: Šta predstavlja osnovu za moje donošenje odluka?    

**Osnova hrišćanske etike**

Temelj hrišćanske etike je da smo stvoreni prema imago Dei: odnosno, prema Božjem obličju (1. Mojsijeva 1,27). Sve svoje odluke treba da donosimo u odnosu na tu stvarnost. Što imamo veće znanje o Božjem karakteru, naš etički horizont postaje širi, a naša sudbina nam se čini slavnijom (2. Korinćanima 3,18). Dakle, kako Božje obličje može biti sačuvano i obnovljeno na osnovu pravljenja jednog po jednog izbora?

Prilikom odgovora na to pitanje, razmotrite sledeću apokrifnu priču. Jedan čovek jednom prilikom je upitao Mikelanđela o Davidovoj statui: „Kako ste napravili takvo remek-delo od grubog komada mermera?“ Mikelanđelo je odgovorio: „Jednostavno sam odstranio sve što nije ličilo na Davida.“

Možemo doneti odluku da činimo samo ono što liči na Isusa, i da pokažemo nameru da uklonimo sve iz svog života što ne liči na Njega. Biti svestan poziva da postanemo nosioci Božjeg obličja osnovno je za postizanje cilja hrišćanske etike. Međutim, nama je potrebno više pomoći i vođstva nego samo da upitamo sebe: „Šta bi Isus učinio?“

**Izvor hrišćanske etike**

Biblijska učenja pružaju temelje hrišćanske etike. Preminuli adventistički etičar Miroslav Kiš navodi tri pojedinosti koje su poput sočiva koja nam pomažu da uočimo etičku mudrost u Pismu (vidi: Miroslav Kiš, ’’Biblical Narratives and Christian Decision’’, Journal of the Adventist Theological Society 9/1,2 [1998]: 24-31). Ova tri sočiva su: 1) načela, 2) pravila postupanja i 3) normativni modeli. Pošto su prilično jednostavna i ima ih samo tri, napišite ih na tabli, ako je moguće, i ohrabrite članove razreda da ih zapamte.

*Načela:* Ona su utemeljena na našoj osnovnoj predstavi o moralnoj istini. Opšta su i nepromenljiva, ali je ipak potrebno da ih Pismo rasvetli. Deset zapovesti, Psalmi, Knjiga propovednikova, Priče Solomunove, Jevanđelja (naročito Propoved na gori), i poslanice generalno se smatraju izvorima moralnih načela koja su dovoljna da pokriju životne situacije. Ne činiti preljube i ophoditi se prema drugima na način na koji želite da se drugi ophode prema vama primeri su tih bezvremenskih načela (2. Mojsijeva 20,14; Matej 7,12).

Pravila postupanja: Ovo su posebna pravila koja proističu iz širih načela a povezana su sa konkretnim situacijama. Božja zapovest upućena Gedeonu da uništi Valov oltar i podigne oltar Gospodu (Sudije 6,25.26), Isusova zapovest bogatom mladiću da proda sve što ima (Matej 19,21) i Njegova zapovest upućena Petru da odloži mač (Matej 26,52) nisu zapovesti posebno upućene nama danas. Međutim, to ne znači da su nevažne. Kada je reč o pitanjima bogosluženja, idolopoklonstva, finansija, prioriteta i nasilja, na ove zapovesti treba obratiti pažnju da bi se bolje shvatila Božja volja u kakvoj god naročitoj situaciji da se nađemo.

*Normativni modeli:* Biblijski izveštaji takođe služe kao moralna merila. Pavle objašnjava da „ovo (istorijski izveštaji o izrailjskom narodu)... napisa se za nauku nama“ (1. Korinćanima 10,11). Ovi izveštaji su normativni zato što služe kao opomene da „mi ne želimo zala, kao i oni što željaše“ (1. Korinćanima 10,6) Pored toga, predstavljaju modele jer je njihova svrha da se ugledamo na njih. Ovi modeli ponekad nude preimućstva koja načela i pravila postupanja ne pružaju. Pomažu nam da se poistovetimo sa ličnostima koje doživljavaju borbe i iskušenja kada su Božja moralna načela u pitanju. U narativima su naglašene posledice ukoliko sledimo moralna načela ili ukoliko se bunimo protiv njih, i prikazan je lanac uzroka i posledice.  Kiš napominje (u „Biblical Narratives and Christian Decision“) u vezi sa prednostima čitanja biblijskih izveštaja kao normativnih modela: „Možemo naučiti pouke, a da ne iskusimo zapravo greh u svom životu. Normativni modeli pomažu nam da učimo na osnovu tuđeg iskustva.“ (str. 29)

Biblijski normativni modeli takođe mogu biti od koristi kada se dva biblijska načela sukobe u datoj situaciji. Biblijski izveštaj često će pružiti rešenje sukoba. Pored toga, moralno načelo ponekad može biti jasno, ali ipak postoji mnoštvo specifičnih postupaka (pravila postupanja) koja se mogu primeniti. Za koji ćemo se opredeliti? Često, normativni modeli, kako Kiš beleži, „služe kao odlučujući činilac.“ (str. 30)

Pojedini učenici u vašem razredu možda će ovaj kratak uvod o hrišćanskoj etici smatrati previše usredsređenim na ponašanje, u najboljem slučaju, i previše legalističkim, u najgorem. Šta je sa delovanjem Svetog Duha u životu? Šta je sa spasenjem blagodaću? Ove i druge dimenzije spasenja treba uzeti u obzir kada se neko suočava sa etičkim izazovima. Možda će biti dobro da završite razgovor podsećajući se da izbori ispisuju našu budućnost. Nije čudo, onda, što će Bog ljubavi naložiti i istaći načela moralnog ponašanja (etike) (Jevrejima 12,5-8; Otkrivenje 3,19), koja će osigurati da sada „obilnije“ uživamo u životu i da imamo „večni život u svetu koji će doći“ (Jovan 10,10; Luka 18,30). Ne bismo očekivali ništa manje od zemaljskog oca. Zašto da očekujemo manje od svog nebeskog Oca?

## TREĆI DEO: PRIMENA U ŽIVOTU

Prethodni odeljak koji govori o etici bio je pun teorije. Ono što je isto toliko važno kao i teorija jeste prilika da se razgovara o etičkom okviru i da se kratko primeni na dalekosežne izbore koji su u lekciji naglašeni. Evo nekih scenarija sa kojima se možemo suočiti kada biramo bračnog druga.

*Prvi scenario:* Vaš prijatelj je upravo izašao iz drugog propalog braka. U crkvi mu je sada neko privukao pažnju. Došao je kod vas po savet. Koja su neka načela, pravila postupanja ili normativni modeli iz Pisma koje biste mogli da podelite sa njim?

Moguć pristup: Autori pouke zauzeli su zanimljiv principijelan pristup pripremi za brak ukazujući na zlatno pravilo da postanemo onakav supružnik kakvog bismo želeli da imamo. Ovaj pristup podrazumeva da ukoliko neko želi da uđe u brak, on ili ona treba prvo da neguje osobine koje traži u drugoj osobi.

Izveštaj o Isaku i Reveki takođe može da posluži kao normativni model: 1) Isak ima poverenja u druge kad je izbor bračnog druga u pitanju (1. Mojsijeva 24,1-4); 2) žena iz njegove idolopokloničke zemlje ne uzima se u obzir (1. Mojsijeva 24,3); 3) Isak se molio to veče kada je Reveka stigla (1. Mojsijeva 24,63); 4) čini se da su sve strane zadovoljne dogovorom.

*Drugi scenario:* Imate prijatelja koji živi u području u kome je poligamija legalna. On razmišlja o tome da se oženi još jednom ženom. Takođe, on smatra da Biblija eksplicitno ne zabranjuje poligamiju. Pored toga, mnogi patrijarsi u Bibliji imali su više žena. Kako biste mogli upotrebiti etički okvir o kome smo razgovarali da ga usmerite u drugom pravcu?  

Moguć pristup: Pravilo postupanja mogli bismo pronaći u tekstu 3. Mojsijeva 18,18, u kome stoji sledeće: „Nemoj uzeti žene preko jedne žene (uzeti žene k sestri njezinoj), da je ucvijeliš otkrivajući golotinju drugoj za života njezina.“

Zanimljivo, ovaj tekst mogao bi biti iskorišćen u prilog poligamiji ako zaista znači da se samo odbacuje slučaj da se neko oženi sestrama koje su u krvnoj vezi. Međutim, postoji snažna tvrdnja da je izraz „uzeti žene k sestri njezinoj“ idiomatski izraz koji se odnosi na žensku osobu, i prema tome isključuje mogućnost ženidbe još nekom ženom. Ričard M. Dejvidson nudi osam razmišljanja u korist ovog tumačenja (vidi: Flame of Yahweh: Sexuality in the Old Testament [Peabody, Mass.: Hendrickson Publishers, Inc., 2007], str. 194)

Ali šta ako odustanemo i ne možemo da odlučimo šta tekst 3. Mojsijeva 18,18. govori? Edemski ideal odnosa isključivo između Adama i Eve može da pruži praktično načelo. Takođe, treba da razmotrimo normativne modele: izveštaje o porodičnim poteškoćama koje su zbog više žena doživeli Avram, Jakov, David i Solomun. Spojte ove narative i negativno mišljenje o poligamiji u teološkom smislu počinje da izbija na površinu Pisma.
