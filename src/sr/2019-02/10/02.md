---
title:  Sukob
date:   02/06/2019
---

`Pročitajte sledeće tekstove: Matej 7,5; Priče Solomunove 19,11. Koja nam dva načela mogu pomoći da izbegnemo sukob sa drugima?`

Pisac Knjige Priče Solomunove iznosi veoma mudro zapažanje: »Ko počne svađu, otvori ustavu vodi; zato prije nego se zametne, prođi se raspre.« (Priče Solomunove 17,14) Jednom započet, sukob je ponekad veoma teško okončati. Prema tekstu iz Rimljanima 14,19, sukob možemo sprečiti ukoliko sledimo dve pojedinosti: ukoliko se staramo za mir i izgrađujemo jedni druge poučavanjem. Koliko su ova načela ključna za sklad u porodici?

Ponekad vaše priznanje da snosite određenu odgovornost u sukobu može smekšati drugu stranu. Ustuknite jedan korak i razmislite da li je to uopšte vredna borba. U Pričama Solomunovim je zabeleženo: »Razum zadržava čovjeka od gnjeva, i čast mu je mimoići krivicu.« (Priče Solomunove 19,11). Razmislite kakvu promenu bi ova pouka unela u vaš život za tri dana. Ili još bolje, kakav uticaj bi izvršila za pet ili deset godina? Koliko brakova je, na primer, prolazilo kroz teške trenutke zbog pitanja koja se danas čine nevažnima?

Umesto da dozvolite da se sukob otegne i traje dugo vremena, u ra­zgovoru sa drugom osobom – supružnikom, detetom, prijateljem ili kolegom – jasno odredite problem ili predmet rasprave i neposredno se držite teme. Sukob se često pogoršava kada se sporno pitanje zbog koga je došlo do sukoba izgubi u ljutitim rečima; u međuvremenu, problemi ili rane iz prošlosti samo se dodaju (ovo može biti pogubno, naročito za brak). Jedan od načina da ostvarite bolji i mirniji početak razgovora jeste da potvrdite svoj odnos. Dajte drugoj osobi do znanja da vam je veoma stalo do nje i do vašeg odnosa. Kada iskažete svoja pozitivna osećanja, možete preći na sporno pitanje; međutim, budite pažljivi da ne koristite reč ali. Ako posle izražavanja pozitivnih misli izgovorite »ali«, to će poništiti ono što ste upravo izjavili. Kada podelite svoja osećanja, poslušajte mišljenje druge osobe, razmislite o onome što je rekla, i tek tada predložite rešenje imajući na umu najbolje interese svih (Filibljanima 2,4.5).

`Prisetite se nekih sukoba koji vam se sada čine smešni i beznačajni. Šta možete naučiti iz tih iskustava što će, makar koliko je do vas, sprečiti da se ponovo nešto slično dogodi? `
