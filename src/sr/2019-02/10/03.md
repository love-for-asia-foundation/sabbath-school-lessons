---
title:  Načela za brak
date:   03/06/2019
---

Brak, kao i Subota, Božji je dar čovečanstvu koji potiče iz Edemskog vrta. Kao adventistički hrišćani znamo šta je neprijatelj duša učinio, i šta još uvek čini, i Suboti i braku. Čak i najuspešniji brakovi, ponekad, pate zbog sukoba.

Sledi nekoliko načela koja mogu pomoći supružnicima da reše probleme.

`Pročitajte: Efescima 1,7. Koje ključno načelo nalazimo u ovom tekstu koje mora postati deo svakog braka?`

Morate naučiti da opraštate, naročito kada vaš bračni drug to ne zaslužuje. Svako može da oprosti onome ko to zaslužuje: u stvari, to se jedva može nazvati oproštenjem. Pravo opraštanje je kada opraštamo onima koji ga ne opravdavaju, na način na koji Gospod oprašta nama preko Hrista. I mi moramo tako činiti. U protivnom, naš brak, ukoliko opstane (što je manje verovatno) ličiće na pakao.

`Pročitajte: Rimljanima 3,23. Kakvo važno načelo nalazimo i u ovom tekstu?`

Morate prihvatiti činjenicu da ste u braku sa grešnom osobom, bićem koje je u izvesnoj meri emocionalno, fizički i duhovno oštećeno. Naviknite se na to. Prihvatite nedostatke svog bračnog druga. Molite se Bogu da zauzmete ispravan stav. Možda morate da živite sa tim nedostacima, ali ne morate biti zaokupljeni njima. Zaokupljenost njima će vas izjesti. Sveti i savršeni Bog, preko Hrista, prihvata nas takve kakvi smo: vi, koji niste sveti i savršeni, morate postupati isto sa svojim bračnim drugom.

`Pročitajte: Filibljanima 2,4-8. Koje važno načelo iz ovog teksta može nam, takođe, pomoći, ne samo u braku, već u svim mogućim problematičnim odnosima? `
