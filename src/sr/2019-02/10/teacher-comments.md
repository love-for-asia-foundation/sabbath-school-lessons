---
title:  Pouka za učitelje
date:   07/06/2019
---

## PRVI DEO: OPŠTI PREGLED

„Trenuci nevolje“ deo su svih odnosa koji prevazilaze puko poznanstvo. Predupređivanje pomoću mudrih hrišćanskih načela treba uvek da bude naš izbor. Međutim, pre ili kasnije, sukobi će se uvući čak i u najbliskije i najzdravije odnose. Na sreću, u Bibliji pronalazimo mnoštvo zapažanja koja nas uveravaju da sukobi ne moraju da prerastu u veliki oganj koji uništava porodice i prijateljstva.

To što nam je rečeno da volimo i budem ljubazni (Jovan 13,34.35), da živimo u miru i skladu jedni sa drugima (Rimljanima 15,13-16), i da praštamo (Efescima 4,31.32) može zvučati kao banalan porodičan savet za hrišćane. Međutim, upravo su to stavovi koje čovek brzo zaboravlja u vreme sukoba. U situaciji kada emocije eskaliraju možda je najteže setiti se da naše hrišćanstvo treba da bude očigledno i u tim trenucima. Da iskažemo to još jednostavnije, mogli bismo reći da je naše hrišćansko svedočanstvo postojano ili da je doživelo pad ne kada smo u crkvi, dok se molimo, ili proučavamo Bibliju, već kada smo u privatnosti svoga doma, kada smo zauzeti oko svoje porodice.

Pošto su članovi porodice skloni da učine ili kažu nešto zbog čega će na kraju žaliti, opraštanje postaje ključna komponenta u razgovoru o porodičnim problemima. Biti onaj koji je brz da oprosti, onaj ko ne beleži greške iz prošlosti, i ko na pasivan način nije ljut na drugu osobu (dok se pretvara da je oprostio) nije ništa drugo nego čudesno. Jedan par ispričao je kako je njihovo opraštanje moralo da se produbi kada su se venčali: „Naši nedostaci karaktera došli su do izražaja kada smo se venčali. Morali smo da naučimo da oprostimo jedno drugom pojedine greške, kao i da oprostimo kakvi smo kao osoba.“ Da bismo opraštali na ovaj način i ispoljavali hristoliko praštanje prema članovima svoje porodice, u središtu naše pažnje treba uvek da bude da je Bog oprostio nama preko Hrista (Efescima 1,7).

## DRUGI DEO: KOMENTAR

**Pismo**

Propoved na Gori predstavlja izlaganje o svetosti, primer poučavanja o moralnim vrednostima, i smatra se „Manifestom Carstva“. Manifest objavljuje namere i ciljeve vlade ili pokreta. Priroda i karakter Carstva koje je Isus predstavio prikazani su u Njegovoj najpoznatijoj propovedi. Ne čudi što ona na dvostruki način služi kao bogati izvor porodičnih saveta i mudrosti. Načela Carstva su prikazana u kontekstu odnosa; prema tome, porodični odnosi su laka meta budući da su cilj Božjeg carstva.  

U lekciji se spominje Hristov savet: „Licemjere, izvadi najprije brvno iz oka svojega, pa ćeš onda vidjeti izvaditi trun iz oka brata svojega“ (Matej 7,5) kao načelo koje nam može pomoći da sprečimo sukob. Ovaj stih i okolni tekst verovatno su od svega što je Hristos ikada izgovorio u najvećoj meri korišćeni i pogrešno primenjivani. Dakle, ovaj deo zahteva dalje proučavanje.

Ako postoji ijedna rečenica u celom Pismu koja se probila u verbalni arsenal Zapadne kulture, poznata i hrišćanima i pobornicima sekularizma, onda je to: „Ne sudite da vam se ne sudi.“ (Matej 7,1) Ova mudra, poučna izreka, naravno, predstavlja kontekst u kome Isus govori o „brvnu“ i „oku“. Nažalost, ova rečenica je preuzeta od strane relativističkog pogleda na svet i svuda se koristi u nameri da se odvrati svako ko želi da ukaže da neko čini nešto pogešno, što bi, naravno, značilo „suditi“ toj osobi. Da zadržimo ovu diskusiju u okvirima odnosa. Brakovi ne bi mnogo napredovali, ili bi ozbiljno“zakržljali“, ukoliko sudove o onome što je ispravno/pogrešno, dobro/loše, s ljubavlju/bez ljubavi, od pomoći/štetno ne bi mogli redovno da iznosimo bez prizivanja reči „ne sudi“, koje zaustavljaju dijalog. Svako ko imalo poznaje Bibliju ili Isusove pouke zna da to sigurno nije odgovarajuća primena ove rečenice. Dakle, šta je odgovarajuća primena ovog Hristovog učenja? Kako može biti ključ u sprečavanju, i možda rešavanju, sukoba, naročito u porodicama?

Možda najbolji način da shvatimo svrhu teksta Matej 7,1-5. jeste da vizuelno predstavimo sliku koju Isus želi da dočara. Ona se sigurno ne odnosi na poricanje postojanja problema u porodicama drugih ljudi ili u našoj porodici. Problemi veličine brvna (δοκός: daska veličine podne ploče u Solomunovom hramu, 1. O carevima 6,15) vire iz naših očiju. Međutim, Isus ovde pravi upadljivo poređenje. Oni sa velikim problemima, brvnima, ispravljaju/ukoravaju one sa manjim problemima, onima koje Isus poredi sa trunom: i to čine na licemeran način (Matej 7,5). Upravo je ovakav stav veoma poguban za odnose – onaj koji čini užasan greh, možda u stanju potpunog poricanja, napada neki sitan greh koji kao uz pomoć mikroskopa zapaža u drugome. Često je najbolji način da neko prikrije sopstvene greške da oštro napadne druge zbog njihovih grešaka. Ovakvo ponašanje je formula za propast u odnosima, uključujući bračne i porodične.

Zadivljujuće je to da Isus pruža nadu da dve osobe mogu da stoje jedna pored druge, oslobođene kamena spoticanja da traže trun u oku drugoga. Ova nada je radosna vest za odnose između muževa, žena, roditelja, dece, braće i sestara. Naši problemi, pitanja ili gresi ne moraju imati poslednju reč u slabljenju naših međusobnih odnosa. Sukob ne mora da bude velik, ali Isusovu jednostavnu, pa ipak ne laku, zapovest treba da poslušamo: „Izvadi najprije brvno iz oka svojega, pa ćeš onda vidjeti izvaditi trun iz oka brata svojega.“ (Matej 7,5) Ovo je, dakle, stav koji sprečava sukobe i koji ih rešava kada prete da ugroze odnose: 1) Pre nego što se neko usredsredi na tuđ problem, treba da pristupi sa stavom da su njegovi problemi veći od tuđih na koje se usredsređuje. 2) Zamolite drugu osobu da ukaže na smetnje (brvno) kojima se nismo bavili ili smo ih poricali. 3) Zatražite oproštenje za svoje grehe, koji su, ukoliko su poput brvna, naneli mnogo više štete u odnosima nego trun kojim se bavite. 4) Ako je sve u redu, neko može da upita (Matej 7,7) da li je sada dobar trenutak da podeli brige sa svojim bračnim drugom o rastu i očuvanju njihovog odnosa. Hristov savet, prisustvo Svetog Duha, i ponizan, poučljiv stav dosta će doprineti sprečavanju i rešavanju sukoba. Osuđivački, licemerni napad na tuđe pogreške neće uroditi plodom u rešavanju problema i verovatno će samo izazvati istu reakciju. Isus je to znao i zato je upozorio: „Ne sudite, da vam se ne sudi.“ (Matej 7,1)

**Opraštanje**

Tajna (ako se može tako nazvati) kako možemo opraštati krije se u tome da živimo životom osobe kojoj je oprošteno: „Budite jedan drugome blagi,... praštajući jedan drugome, kao što je i Bog u Hristu oprostio vama.“ (Efescima 4,32) Međutim, intelektualno prihvatanje da nam je Bog oprostio razlikuje se od toga da stvarno živimo kao oni koji su primili oproštenje u svom životu. Nigde u Pismu ova razlika nije upadljivija nego u Isusovoj čuvenoj priči u tekstu Matej 18,23-35. o sluzi koji nije bio spreman da oprosti. Iz ovog ugla, mogli bismo reći da sluga koji nije bio spreman da oprosti (kome je oprošteno 10 000 talanata) nije prihvatio činjenicu da mu je oprošteno do te mere da ga to nagna da ponudi samo delić takvog praštanja drugome (100 groša). On je čuo da mu je oprošteno, možda je i poverovao u to; ali to nije postala središnja odlika po kojoj je živeo i ophodio se prema drugima. Ako opraštanje treba slobodno da teče između članova porodice, onda Božje praštanje treba da bude odlika koja će upravljati našim životom, utičući na to kako se odnosimo jedni prema drugima.

Posledica toga što živimo životom osobe kojoj je oprošteno jeste da se obratimo jednoj osobi kojoj nam je najteže da oprostimo. Niko ne naglašava ovu misao bolje od Brenana Meninga: „Isus stavlja izazov pred nas da oprostimo svakom koga poznajemo... Upravo sada postoji neko ko nas je razočarao i uvredio, neko sa kim smo stalno nezadovoljni, prema kome smo nestrpljivi, na koga smo ljuti, kome nismo spremni da oprostimo i prema kome smo zajedljiviji nego što bismo se usudili da budemo prema nekom drugom. Ta osoba smo mi sami. Toliko često nam je dosta nas samih. Dosta nam je naše osrednjosti, revoltirani smo svojom nedoslednošću, dosadila nam je sopstvena jednoličnost. Nikada ne bismo sudili nekom drugom Božjem detetu upućujući mu tako oštru osudu sa kojom uništavamo sebe. Isus je rekao da volimo bližnje kao sebe. Moramo biti strpljivi, nežni i saosećajni prema sebi na isti način na koji pokušavamo da volimo svoje bližnje.“ (The Signature of Jesus [Colorado Springs, Colo.: Multnomah Books, 1996], str. 162). Ili kao što je Frensis Meknat dao čuvenu primedbu: „Ako vas je Gospod Isus Hristos oprao u svojoj krvi, oprostio vam sve grehe, kako se usuđujete da ne oprostite sebi?“ (The Signature of Jesus, str. 101)

Prema tome, možemo biti srećniji ukoliko živimo imajući na umu slavnu istinu da nam je kroz Hrista u potpunosti oprošteno. Kada Sveti Duh utisne ovu istinu u našu dušu, moći ćemo iskreno da oprostimo jedni drugima. Ovakvo razumevanje zaista je ključno da bismo iskusili mir u svojoj porodici.   

## TREĆI DEO: PRIMENA U ŽIVOTU

Bez obzira na sve što je rečeno u teološkom i praktičnom smislu o opraštanju u Hrišćanskoj crkvi, opraštanje, kao celina, i dalje može biti veoma teško u određenim prilikama. Skloni smo da se držimo uvreda iz prošlosti sa stisnutim pesnicama, naročito ako se to što nam je učinjeno nažao nije rešilo. Razgovarajte u razredu o strategijama da nešto „pustimo“ i podsetite učenike da ljutnja nanosi štetu samo onom ko je kivan, ne i krivcu. Sledi jedna drevna parabola koja to potvrđuje.

Dva monaha (stariji i mlađi), na svom putu u manastir visoko u planinama, naišli su na ženu koja je s mukom pokušavala da pređe preko brze rečice. S obzirom da su se monasi strogo držali zakletve da ne dodiruju ženu, mlađi je pretpostavio da će samo proći kraj nje: međutim, stariji monah podigao je ženu na svoja leđa, preneo je preko rečice i spustio na drugu obalu. Mlađi monah bio je uvređen, ali je satima potiskivao svoje prigovore dok nisu stigli na vrh planine, kada je prasnuo: „Kako ste mogli da prekršite naše zavete i ponesete ženu na leđima?“ Stariji monah je odgovorio: „Istina je; preneo sam je preko rečiće: ali ti si je nosio sve do vrha planie.“ Hrišćani ne treba da nose teret ljutnje ili neopraštanja. Gospod može da nosi grehe sveta; nije Mu potrebna naša pomoć.
