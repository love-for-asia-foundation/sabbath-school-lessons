---
title:  Uloga gneva u sukobu
date:   04/06/2019
---

Ko u određenom trenutku nije doživeo gnev? Još teže je kada je gnev usmeren prema nekom članu porodice. Kada odbijamo da oprostimo, gnev može da se pretvori u otrov koji će naneti veliki bol i patnju domu, porodici i odnosima uopšte.

`Pročitajte sledeće tekstove: Efescima 4,26.27; Propovednik 7,9. Kako možemo uspostaviti ravnotežu između razumevanja gneva kao osećanja i gneva kao greha? U čemu je razlika?`

`Šta Jakov u tekstu Jakov 1,19.20. kaže da u svakom mogućem trenutku treba da primenimo, naročito u ophođenju sa članovima porodice čiji postupci, stavovi i reči izazivaju u nama gnev?`

Ako ste ljuti iz nekog razloga, umesto da dozvolite da ljutnja lebdi iznad vašeg života poput tamnog oblaka, pretvorite je u nešto pozitivno. Molite se za one koji vas povređuju i vređaju, oprostite im i budite im na blagoslov. To verovatno u početku neće biti lako, ali kada čvrsto donesete tu odluku i držite je se, Bog će se postarati za ostalo.

Ponekad koren gneva potiče iz doma u kome smo odrasli. Gnevni ljudi često dolaze iz porodica u kojima je gnev bio prisutan, jer uče od svojih uzora i nastavljaju da gaje isti oblik ponašanja u svom životu, na kraju ga prenoseći na svoju decu. Gnev ponekad može biti posledica neispunjenih potreba ili ljubomore, kao u Kainovom slučaju, što ga je dovelo do ubistva svog brata. Možda imate opravdan razlog da budete ljuti, ali nemojte ga koristiti kao izgovor da ostanete u takvom stanju. Nemojte poricati gnev ili pokušati da ga opravdate. Umesto toga, zamolite Boga da vam pomogne da se na pozitivan način izborite sa njim. Apostol Pavle upućuje dobar savet: »Ne daj se zlu nadvladati, nego nadvladaj zlo dobrim.« (Rimljanima 12,21)

`Sve nas nešto ljuti, čak do te tačke da osetimo bol: a u određenim slučajevima opravdano smo ljuti. Pitanje je kako mi Božjom silom možemo da ne dozvolimo da nas taj gnev, i druge oko nas, učini očajnim?`
