---
title:  Opraštanje i mir
date:   06/06/2019
---

`»Sve, dakle, što hoćete da čine vama ljudi, činite i vi njima: Jer je to Zakon i Proroci.« (Matej 7,12) Razmislite na koje sve načine u svom iskustvu, u porodici i izvan nje, treba da primenite ovo načelo; na linijama zapišite koje su to prilike i odredite, verom, kako upravo to možete učiniti.`

Pisac Jevrejima poslanice uputio je savet: »Mir imajte i svetinju sa svima; bez ovoga niko neće vidjeti Gospoda.« (Jevrejima 12,14) Čak i kada preduzmemo sve neophodne korake, pojedini ljudi koji su nas povredili i dalje neće slušati niti se menjati. Možda će se pojedine osobe izviniti, druge neće. Bilo kako bilo, za naše je dobro, naročito kada je član porodice u pitanju, da pođemo putem praštanja o kome smo prethodno govorili.

U stvari, opraštanje je osnovni činilac rešavanja sukoba, naročito u porodici. Kada neko zgreši prema nama, Božji neprijatelj i naš nastoji da podigne zid između nas i te osobe, prepreku koja nas sprečava da volimo tu osobu kao što je Hristos voleo nas. Opraštanje je izbor da tu prepreku obiđemo.

»Nama nije oprošteno zato što opraštamo, već dok opraštamo. Temelj potpunog oproštenja nalazi se u nezasluženoj Božjoj ljubavi, a mi svojim ponašanjem prema drugima pokazujemo da li je ta ljubav postala i naša. Zato Hristos kaže: ’Jer kakvim sudom sudite, onakvim će vam se suditi; kakvom mjerom mjerite, onakvom će vam se meriti’.« (Matej 7,2)« (Elen Vajt, Pouke velikog Učitelja, str. 251. original)

Takođe, kada pogrešimo, treba da pokušamo da obnovimo taj narušen odnos sa drugom osobom, što može da podrazumeva da priđemo toj osobi, kažemo da nam je žao što smo to učinili i da zatražimo oproštaj. To je upravo ono što je Isus rekao: »Zato, dakle, ako prineseš dar svoj k oltaru, i ondje se opomeneš da brat tvoj ima nešto na te, ostavi ondje dar svoj pred oltarom, i idi prije te se pomiri s bratom svojijem, pa onda dođi i prinesi dar svoj.« (Matej 5,23.24) Dobro je kada se neko ko nas je povredio izvini i zatraži oproštaj. Isto tako, dobro je kada mi prema drugima pokažemo istu vrstu staranja.

`Kako vam misao o tome šta sve treba da vam bude oprošteno, pomaže da naučite da opraštate drugima? `
