---
title:  "Sukob, zlostavljanje, moć i nadgledanje"
date:   05/06/2019
---

Ponekad nerešeni sukobi i gnev mogu se razviti u veoma negativnu, razornu silu, čak i u odnos u kome vlada zlostavljanje, koje može po­primiti brojne oblike – fizičke, verbalne, emocionalne, psihološke, seksualne, itd. Međutim, svaki oblik zlostavljanja suprotan je glavnom načelu Božjeg carstva – nesebičnoj ljubavi.

`Kakva važna učenja o odnosima pronalazimo u tekstovima: 1. Jovanova 4,7.8; Kološanima 3,19?`

»Muževi, ljubite žene svoje i ne srdite se na njih« (ne budite osorni prema njima). (Kološanima 3,19) Reč osoran u grčkom jeziku govori o tome da je neko ljut ili ogorčen na supružnika, stalno mu nanoseći bol, stvarajući snažno neprijateljstvo i ispoljavajući mržnju prema njemu. Pavle jasno kaže da supružnik ne treba da bude neprijateljski raspoložen ili nasilan. Emocionalno, seksualno ili fizičko zlostavljanje nije prihvatljivo ponašanje za supruga ili partnera hrišćanina. Ono što jeste prihvatljivo  jeste pokazati ljubav prema bračnom drugu. Pavle, takođe, jasno kaže da je ljubav strpljiva i ljubazna, da ne zavidi, da se ne hvali, nije ponosita, gruba i sebična, ne ljuti se lako, ne pamti pogreške, ne raduje se zlu, ali se raduje istini. Ljubav uvek štiti, uvek veruje, uvek se nada i uvek istrajava. Nijedna odlika ljubavi ni u najmanjoj meri ne pristaje na zlostavljanje, niti ga prihvata na bilo koji način, u bilo kom obliku ili formi.

Zdrav odnos je onaj u kome se oba supružnika osećaju zaštićeni i sigurni, u kome se gnevom upravlja na zdrav način, i u kome je međusobno služenje merilo. Često se žrtve zlostavljanja osećaju krivima, kao da su one izazvale zlostavljača, ili možda na neki način zaslužuju da budu zlostavljane. Zlostavljači mogu biti prilično skloni kontroli i često vešti da žrtvama nametnu osećanje odgovornosti. Istina je da niko ne zaslužuje da bude zlostavljan, i da su zlostavljači odgovorni za svoje odluke i dela. Dobra vest je da Biblija nudi utehu, ne krivicu, za žrtve zlostavljanja. U određenim prilikama, kada problem postaje nerešiv, ljudi ne treba da se plaše da potraže pomoć.

`Žalosno je što se u nekim kulturama toleriše zlostavljanje žena. Zašto nijedan hrišćanin ne treba tako da se ponaša, bez obzira šta je u njihovoj kulturi dozvoljeno?`
