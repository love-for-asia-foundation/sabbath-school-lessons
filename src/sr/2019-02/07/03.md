---
title:  Postati jedno zahvaljujući Njegovoj ljubavi
date:   13/05/2019
---

»A vas Gospod da umnoži, i da imate izobilnu ljubav jedan prema drugome i k svima, kao i mi k vama.« (1. Solunjanima 3,12)

`Isus se molio Ocu da Njegovi sledbenici »budu jedno kao Mi što smo jedno.« (Jovan 17,22) Ukratko iznesite šta Isus ovde govori, usredsređujući se posebno na ulogu ljubavi koja je potrebna da bi­smo postigli jedinstvo. `

Isus je u ovoj molitvi imao na umu jedinstvo među svojim sledbenicima. Iskusiti agape ljubav je neophodno za ovakvo jedinstvo. Agape je biblijska reč koja označava Božju ljubav. Upotrebljena je u ovoj molitvi i na mnogim drugim mestima u Novom zavetu. Takva ljubav predstavlja samu Božju prirodu (1. Jovanova 4,8), po kojoj se poznaju Isusovi sledbenici (Jovan 13,35). Božja ljubav nije prirodna grešnom ljudskom srcu. Ona ulazi u čovekov život, kada Isus svojim Svetim Duhom živi u verniku (Rimljanima 5,5; Rimljanima 8,9.11).

»Da imate ljubav među sobom, kao što Ja imadoh ljubav k vama.« (Jovan 15,12) Učenik Jovan, koji je zabeležio ove reči, nekada nije bio pun ljubavi već ponosan, gladan moći, kritički raspoložen i preke naravi (Marko 3,17; Luka 9,54.55; vidi: Čežnja vekova, str. 295. original). Kasnije u životu, sećao se kako ga je Isus voleo uprkos ovim osobinama. Isusova ljubav postepeno je promenila Jovana, osposobljavajući ga da voli druge i gaji hrišćansko jedinstvo. »Da imamo mi ljubav prema Njemu, jer On najprije pokaza ljubav prema nama« (1. Jovanova 4,19), zapisao je, kao i sledeće: »Kad je ovako Bog pokazao ljubav prema nama, i mi smo dužni ljubiti jedan drugoga.« (1. Jovanova 4,11)

`Pročitajte: 1. Korinćanima 13,4-8. Pokušajte da stavite svoje ime na mesto na kome se javlja reč »ljubav«. Da li se dobro uklapa? Zamolite Isusa da ove osobine ljubavi Duhom Svetim unese u vaš život. Na kakve promene Duh može da vas podstakne da učinite da biste dostigli hrišćanski ideal?`
