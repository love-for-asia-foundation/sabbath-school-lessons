---
title:  Hristos je središte
date:   12/05/2019
---

`Kakvu sliku Pavle koristi da opiše novo jedinstvo između naroda u Hristu? Kako je Hristos iz »oboga« načinio »jednoga«? Efescima 2,11-22; vidi: Galatima 3,28. `

Hristov krst uklanja prepreke koje razdvajaju ljude. Zidovi su razdvajali vernike u jevrejskom Hramu, muškarce od žena, Jevreje od neznabožaca. Opisujući jedinstvo Jevreja i neznabožaca u Hristu, Pavle je upotrebio jezik koji se podjednako primenjuje na ostale podele među narodima, grupama ljudi, društvenim slojevima i polovima. »Da iz oboga načini sobom jednoga novog čovjeka, čineći mir« (Efescima 2,15) jeste Radosna vest koja pomaže supružnicima da u braku zaista dožive jedinstvo »jednog tela«. Takođe, verom u Hrista, porodice koje su već dugo podeljene mogu doživeti pomirenje.

Jedno je navoditi biblijske tekstove o jedinstvu u Hristu; a drugo je to stvarno doživeti.

`Kakve praktične promene Hristos unosi u naš život koje nam omogućavaju da doživimo jedinstvo kakvo nam je obećano? Vidi: Rimljanima 6,4-7; 2. Korinćanima 5,17, Efescima 4,24-32.`

»Zamislite jedan veliki krug, sa čije ivice idu prave prema središtu. Što se te prave više približavaju, to su one bliže jedna drugoj...

Što se više približimo Hristu, bićemo bliži jedan drugome.« (Elen Vajt, Temelji srećnog doma, str. 179. original)

»Između oca i sina, muža i žene... stoji Hristos Posrednik, bilo da mogu da Ga prepoznaju ili ne. Mi ne možemo uspostaviti neposredan kontakt izvan sebe osim kroz Njega, kroz Njegovu reč i time što ćemo Ga slediti.« (Ditrih Bonhofer, The Cost of Discipleship [New York: The MacMillan Publishing Co., 1979], str. 108)

`Koliko je vaša porodica ili crkvena porodica blizu središta tog kruga? Šta još mora da se približi središtu da bi odnosi bili kakvi bi trebalo da budu? `
