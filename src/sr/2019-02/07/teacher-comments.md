---
title:  Pouka za učitelje
date:   17/05/2019
---

## PRVI DEO: OPŠTI PREGLED

Isus želi da negujemo jedinstvo jedni sa drugima. Toliko mnogo razloga možemo ponuditi u nameri da objasnimo zašto Isus želi da negujemo jedinstvo. Međutim, Hristos je naveo jedan razlog koji važnost jedinstva stavlja na vrh liste. Tekst za pamćenje za ovu sedmicu kaže da svi treba da budemo jedno u Ocu i Sinu „da i svijet vjeruje da si Me (Isus) Ti (Otac) poslao“ (Jovan 17,21). Prema tome, verovanje sveta u to ko je zapravo Isus, i odakle je, zavisi, u određenom pogledu, od jedinstva vernika.

Dakle, kako postupamo? Teret hrišćanskog jedinstva na globalnom nivou je ogroman. Međutim, jedinstvo na porodičnom nivou je stvarno. Odgovornost za takvo jedinstvo, prema tome, leži neposredno na našim plećima.

Međutim, teret je bio prvo na Hristovim plećima. Njegova pobeda nad zlom (1. Jovanova 3,8), pomiriteljska priroda krsta (Efescima 2,13-16; Kološanima 1,21-23), i dostupnost Duha (Dela 2; 1. Korinćanima 12,13) pripremaju put da jedinstvo bude ostvareno među Njegovim narodom. Povežite ove događaje sa Hristovom novom zapovešću da volimo kao što je On voleo (Jovan 13,34), umirući sebi i sebičnosti (Rimljanima 6,3-7), uz to slušajući se (pokoravajući) među sobom (Efescima 5,21), i porodica će biti osnažena da odražava jedinstvo za koje se Isus molio (Jovan 17).

## DRUGI DEO: KOMENTAR

**Razmišljanje o jedinstvu**

Pravo jedinstvo je divno posmatrati. Recept je jednostavan: različitost i slušanje među sobom, pokoravanje. Naravno, neko će reći: „Ne, potrebna vam je ljubav.“ ili „Potreban vam je Sveti Duh.“. Tačno. Međutim, ima nešto u vezi sa rečju pokoravanje što oblikuje sve ostale neophodne elemente. Previše lako razmenjujemo reč ljubav u svojoj porodici, a onda se pitamo zašto ova ljubav ne može da stvori toplo jedinstvo kome se nadamo. Možda da broj izgovorenih rečenica „Volim te“ odgovara istinskim delima pokornosti, prilike bi bile drugačije.

Pokoravanje ili postoji kao običaj unutar porodice ili uopšte ne postoji. Ako postoji samo jedan član porodice čija volja zahteva pokornost, a on sam nikad se ne pokorava, njihove porodične prilike mogu se različito nazvati, ali nikako jedinstvom.

Primer pokornosti je Isusov život. Vrhunac te pokornosti čuo se u Getsimaniji: „Oče, kad bi htio da proneseš ovu čašu mimo Mene! Ali ne Moja volja nego Tvoja da bude.“ (Luka 22,42) Ovde uočavamo ključ dubokog jedinstva između Oca i Sina. Isus je objasnio da Ga Otac nije ostavio samog i da je sa Njim, jer On (Isus) „svagda čini što je Njemu ugodno“ (Jovan 8,29). To nam govori da sam Isus nije izbegavao pokornost. Ova pojedinost je ključna jer je kasnije izraz pokornost upleten u crkvene sporove u vezi sa rukopoloženjem, ulogom polova i vođstvom. Bez obzira na ta važna pitanja, činjenica da je Car nad carevima živeo životom pokornosti uzdiže lična dela pokornosti kod svih onih koji ozbiljno teže da budu nalik Hristu. Ako postoji neka institucija koja više od svih zahteva jedinstvo putem pokornosti, onda je to brak.

**Ilustracija**

Parovi mogu da dožive napredak u jednom trenutku koji može da promeni tok njihovog braka. Josif se oženio ženom čija je porodična dinamika nalagala da se neslaganja koriste kao prilike za „žive“ rasprave čiji je cilj bio da iznedri jednog pobednika i jednog gubitnika. Kada su pravila igre takva, stav odbrane i napada postaje pravilo. „Maslinov venac“ se dodeljuje onome ko nadmudri, omalovaži i verbalno zaprepasti svog protivnika. Pokornost nije dozvoljena, jedinstvo se ne postiže i odnosi se ne razvijaju.

Ni Josif ni njegova supruga nisu želeli ovakav ishod. Međutim, on se borio kako na najbolji način da komunicira sa svojom suprugom kako bi njihove rasprave mogle biti korenito promenjene u nešto konstruktivnije. Josif je trebalo da uveri svoju suprugu da oni ne moraju da budu dva odvojena pojedinca utvrđena u nadmetanju za superiornost i da je u njegovom najboljem interesu da nikada ne upotrebi njenu ranjivost, greške ili slabosti protiv nje da bi „pobedio“ u raspravi. Konačno, Josif je odlučio da upotrebi ono što je pokojni, čuveni bračni savetnik Gari Smoli nazvao „emocionalnom slikovitom rečju“ (priča čiji je cilj da prenese opažanja i emocije sa jedne osobe na drugu).

Otprilike u to vreme Josif i njegova supruga spremali su se na put u Siera Nevadu. Dok su sedeli kraj hladnog potoka sa zadivljujućim planinama u pozadini, ove planine iznenada su postale izvor Josifove parabole. Rekao je supruzi: „Svaki put kada dođemo u sukob, zamisli nas na vrhu jedne od ovih planina. Sada, mnogi parovi misle da se igraju dečje igre Car planine u toku sukoba u svom odnosu. „Pobednik“ je onaj koji može verbalno da dominira nad drugim do te mere da ga gurne sa litice. Međutim, ta pobeda je izveštačena. Nikada se neću igrati sa tobom na taj način: ne zato što sam dobar, već zato što je brak povezao naše članke dugim i čvrstim konopcem – ako ti padneš, padam i ja. To je istina, dvoje nas je, ali samo je jedan brak, jedan odnos. Biće u našem najboljem interesu ako činimo, govorimo i mislimo samo ono što će korisiti tom trećem entitetu između nas zvanom brak. Nema pobednika i gubitnika – oboje ili pobeđujemo ili gubimo.“ Ovakvo razmišljanje bilo je ključ jedinstva unutar Josifovog braka i porodice.

U osnovi, brak je jedinstveni eksperiment kojim se utvrđuje da li dve korenito drugačije osobe mogu da deluju kao jedno. Majk Mejson, u svojoj knjizi Misterija braka (The Mystery of Marriage), predstavlja tu borbu na sledeći način: „Čak će se i najbliskiji parovi neizbežno naći u sukobu volje, jer brak je buran, smeo pokušaj u skoro nemogućem stepenu saradnje između dva moćna centra sklona samoisticanju. Brak ne može a da ne bude peć konflikta, posuda u kojoj ove dve volje moraju biti istopljene i očišćene i tako usaglašene.“ (Sisters, Oreg.: Multnomah Press, 1985, str. 167). U svom sjajnom poglavlju pod nazivom „Pokoravanje“, on otkriva kako se ono može ostvariti. Podseća pomalo na priču o konopcu. „’Koji je najmanji među vama on je veliki.’ (Luka 9,48)... Brak je u najboljem slučaju vrsta nadmetanja u kome se neguje praksa da gubimo ili da se čini da gubimo, odnosno borba za nadmoć između dve volje od kojih je svaka odlučna da izgubi. To je zaista jedini stav koji deluje u braku jer ga je Bog tako osmislio.“ (The Mystery of Marriage, str. 167)

**Pismo**

„Žene, slušajte svoje muževe... Djeco, slušajte svoje roditelje... Sluge, slušajte gospodare svoje.“ (Efescima 5,22; Efescima 6,1; Efescima 6,5) Kada se Pismo zloupotrebi, pre ili kasnije i ljudi bivaju zloupotrebljeni. Možemo samo zamisliti učestalost sa kojom su ova tri teksta bila korišćena da se izvrši suprotno od namera Duha. Ironično je to što je ispunjenost Duhom nasuprot opijanju alkoholom širi kontekst ovih tekstova (Efescima 5,18). Pitanje alkohola se ovde može loše protumačiti. Društveno slabija osoba je ta koja često oseti udarac njegovog uticaja. Ponekad, kultura napreduje na takav način da postaje isto toliko važno reći šta tekstovi ne znače koliko i reći šta znače. Možda je to ovde slučaj.

Pavlov izveštaj i prateći komentari o ovim društvenim dubletima u suprotnosti su s nebiblijskim izveštajima njegovog vremena koje je podsticalo grubo ponašanje kako bi se zaštitila čast muževa, roditelja i gospodara. (vidi: Džon Dibdal, ed., Andrews Study Bible [Berrien Springs, Mich.: Andrews University Press, 2010], str. 1549) Pavle je imao nešto drugo na umu. Iako se mnogo toga može reći (i trebalo bi reći) o odnosu robova i gospodara o kome Pavle razmišlja, tema o porodici za ovo tromesečje je u žiži našeg interesovanja.

Kad je reč o pouci o porodičnom jedinstvu za ovu sedmicu, teme kao što su pokornost, ljubav, i Hristov odnos prema Njegovoj crkvi mogu se pronaći u 5. poglavlju Efescima poslanice. I zaista, moramo ih pronaći zajedno. U suprotnom, komentatori mogu doći do sledećih zaključaka: „Samo žene treba da se pokoravaju, a muževima treba da se pokorava.“ Istina, reč pokoriti se ne odnosi se neposredno na muževe, ali činjenica da je prethodni tekst, koji govori o „pokoravanju jednih drugima“, „slušanju među sobom“ (Efescima 5,21), opšti rezultat ispunjenosti Duhom (Efescima 5,18) ukazuje da je malo verovatno da je Pavle mislio isključivo na žene kada je pisao tekst Efescima 5,21, osim ako se neko ne usuđuje da kaže da su samo žene ispunjene Svetim Duhom (zaključak koji patrijarhalni komentatori teško mogu da prihvate). Pavle sigurno ne misli da supruge ne treba da slušaju svoje muževe: ali on vidi takvu pokornost kao paralelu odnosa između Hrista i Njegovog naroda (Efescima 5,22-24). Međutim, paralela je osnovana samo kada su muževi žive metafore Hristove ljubavi (Efescima 5,25). Hristova dobrovoljna smrt da bi spasao svoju nevestu je najuzvišeniji čin pokoravanja koji je univerzum ikada video. Moguće je da se Pavlov izraz „slušajući se među sobom“ (pokoravajte se jedan drugome) primenjuje na brak u tom smislu da je muževljevo pokoravanje obuhvaćeno imperativom da treba voleti kao što Hristos voli.

##TREĆI DEO: ZA PRIMENU U ŽIVOTU

Savremena idolatrija izražava se kroz samoobožavanje u kome je apsolutna autonomija cenjen etički princip: moja važnost, moje želje, moji priroriteti, moje ambicije, o mom načinu slaganja veša i pranja sudova se ne raspravlja. „Dokle god ne povređujem druge“, tvrdi ovaj etički princip, „mogu da činim šta želim.“ I, naravno, čovek može da čini šta hoće; ali čovek ne može samo da dobije šta želi ako hrišćanska zrelost, odnosi ispunjeni ljubavlju i porodično jedinstvo nisu ni na vidiku. Sada neka učenici u razredu razmotre ove duboke ali apstraktne teme iz lekcije i kažu kako ove ideje izgledaju kada se primene u praksi.

1. Kako muž ili žena, koji smatraju da bračni odnos nepravedno favorizuje samo želje bračnog druga, mogu započeti razgovor kao način preduzimanja koraka prema jedinstvu? Budite određeni.

2. Koje porodične strategije mogu pomoći otuđenoj deci da osete da se njihova mišljenja i želje cene u porodici bez izokretanja paradigme autoriteta roditelj/dete.

3. Pokornost, ljubav i posvećenost treba da budu izražene ne samo rečima, već i pomoću stotinu sitnih, svakodnevnih postupaka unutar porodice. Koje od ovih postupaka koristite da porodicu održite jedinstvenom?
