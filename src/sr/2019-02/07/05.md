---
title:  Slušati se među sobom
date:   15/05/2019
---

`Kakav savet Pavle daje u vezi sa poniznošću i službom u odnosima? Efescima 5,21. Kako ovakav stav doprinosi jedinstvu u Crkvi? Zašto je toliko važan u domu? Efescima 5,22-6,9. `

Reč »slušati« ili »pokoravati se« (Efescima 5,21) znači ponizno se postaviti pred drugom osobom na dobrovoljnoj osnovi. Ovo jedinstveno načelo započelo je sa Hristom (Matej 20,26-28; Jovan 13,4.5; Filibljanima 2,5-8) i obeležava sve one koji su ispunjeni Njegovim Duhom. (Efescima 5,18) »Poštovanje prema Hristu« je ono što podstiče ljude da se pokore na ovaj način (Efescima 5,21). Pokazivanje nesebičnosti u uzajamnim odnosima bilo je, i još uvek je, ključno hrišćansko učenje o društvenim odnosima. Ono oživljava duhovnu stvarnost da su svi, bez izuzetka, jedno u Hristu.

Načelo u domu. Mesto na kome se dokazuje hrišćanska pokornost jeste dom. Ako se ovo načelo primenjuje u domu, to će doneti velike promene u Crkvi. Pavle odmah nakon predstavljanja načela pokornosti prelazi na razgovor o tome kako se može primeniti u porodici.

Tri vrste odnosa spomenute su u Efescima 5,22-6,9 – tri najčešća, a ipak u najvećoj meri nejednaka odnosa u društvu. Namera nije da se osnaži postojeći društveni poredak, već da se pokaže kako vera u Hrista deluje kada postoji korenito drugačije međusobno dobrovoljno pokoravanje vernika.

Šta mislite zašto se Pavle stalno prvo obraća slabijima u društvu i kulturi – suprugama, deci i robovima? Zabeležite šta je navedeno uz poziv da svako od njih posluša nekoga.

`Efescima 5,22.`

`Efescima 6,1.`

`Efescima 6,5.`

Onima koji imaju veću društvenu moć – muževima, roditeljima, gospodarima – uvek se obraća drugima po redu. Svako prima uputstvo prilično neuobičajeno za tadašnju kulturu. Ova uputstva sigurno su zaprepastila vernike prvog veka. Ona su poravnala tlo oko krsta i omogućila da u odnosima bude ostvareno pravo jedinstvo.
