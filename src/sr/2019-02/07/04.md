---
title:  Sebičnost uništava porodicu
date:   14/05/2019
---

»Većina teškoća bi za pet minuta bila otklonjena kad ne bi bilo oholosti i sebičnosti.« (Elen Vajt, Rani spisi, str. 119. original)

Naša priroda, kao ljudskih bića, iskvarena je grehom. Možda najveći primer te iskvarenosti jeste prokletstvo sebičnosti. Čini se da se rađamo sebični; ovu činjenicu zapažamo u maloj deci, čija je osnovna osobina da žele sve za sebe. »Ja, ja, ja...« Do vremena kada uđemo u odraslo doba ova osobina može da se ispolji na veoma neprijatne načine, naročito u domu.

Naravno, Isus je došao da to promeni (Efescima 4,24). Njegova reč nam obećava da, preko Njega, nama ne mora da vlada ova razorna karakterna osobina. Njegov ceo život je savršeni primer šta znači živeti bez sebičnosti; u meri u kojoj oponašamo Njegov život (1. Jovanova 2,6), pobedićemo sklonost da živimo samo za sebe.

Pročitajte sledeće tekstove. Šta govore o životu sebičnosti?

`Filibljanima 2,3-5.`

`1. Jovanova 3,16-18.`

Kao što je Elen Vajt zabeležila, kad ne bi bilo oholosti i sebičnosti, mnoge poteškoće bile bi rešene veoma brzo, mnogo pre nego što se uvećaju, postanu još složenije i na kraju pređu u nešto vrlo neugodno. Svi članovi porodice, naročito roditelji, moraju biti očišćeni (Priče 16,6) od ovog greha u podnožju krsta (najuzvišeniji primer nesebičnosti u čitavom univerzumu), čak i ako to znači da se stalno vraćamo krstu i klečimo u molitvi, veri, suzama i pokoravanju.

`Koliko vremena provodite kraj krsta boreći se sa svakom sebičnošću koja se pojavi u vašem životu? Kako tekst Matej 7,16. pokazuje da li na tom mestu provodite dovoljno vremena?`
