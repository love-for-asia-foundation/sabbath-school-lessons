---
title:  Različiti oblici ljubavi
date:   06/05/2019
---

`Opišite različite oblike ljubavi predstavljene u Pesmi nad pesmama. Pesma nad pesmama 1,2.13; 2,10-13.16; 3,9-11; 4,1-7; 5,16; 6,6; 7,1-9; 8,6.7.`

Pesma nad pesmama pokazuje kako prijatelji provode vreme zajedno, kako otvoreno razgovaraju i brinu jedno o drugom. Dva dobra prijatelja postaju supružnici. Žena izjavljuje: »Takav je prijatelj moj.« (Pesma nad pesmama 5,16) Reč prijatelj izražava zajedništvo i prijateljstvo bez ukazivanja na seksualni odnos. Srećan je onaj suprug ili supruga čiji je bračni drug mili prijatelj.

U pesmi, srdačni komplimenti i postupci ispunjeni ljubavlju iskazuju snažnu privlačnost, fizičku i emocionalnu radost koju muškarac i žena pronalaze jedno u drugom. Prirodna prisnost romantične ljubavi dar je Stvoriteljev, koji pomaže supružnicima da se prisno povežu u braku. Kada su bračni drugovi otvoreni za delovanje božanske ljubavi u svom srcu, »ona čisti i posvećuje ljudsku ljubav, uzdiže je i oplemenjuje«. (Elen Vajt, Temelji srećnog doma, str. 99. original)

Ovi stihovi saopštavaju, takođe, najuzvišenije misli o ljubavi. Premda, prava ljubav nije prirodna ljudskom srcu; ona je dar Svetog Duha (Rimljanima 5,5). Takva ljubav povezuje muža i ženu u trajnu zajednicu. To je posvećena ljubav, koja je toliko neophodna u odnosima između roditelja i dece, da bi se osećanje poverenja izgradilo u mladima. To je nesebična ljubav koja spaja vernike u telo Hristovo. Pesma nad pesmama nas poziva da ovu ljubav učinimo aktivnom silom u našim supružničkim odnosima.

`Kako ova vrsta prisnosti odražava, na svoj način, vrstu pri­snosti koju možemo ostvariti sa Bogom? Kakve sličnosti možemo pronaći (na primer, vreme provedeno zajedno, potpuno davanje sebe, itd)? Kakve još sličnosti zapažate? `
