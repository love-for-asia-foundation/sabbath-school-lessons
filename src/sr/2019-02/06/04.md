---
title:  Ljubavno poznanje
date:   07/05/2019
---

Mnogi u Pesmi nad pesmama uočavaju temu »povratak u Edemski vrt«. Iako opisani par ne čine prvi čovek i žena, pesma upućuje naše misli na prvi vrt. Božji plan da budu »jedno telo« (1. Mojsijeva 2,24.25) prikazan je u pesmi odabranim metaforama i simbolima.

Kako Pesma nad pesmama predstavlja posvećenost uzajamnom odnosu u intimnom životu bračnog para? Pesma nad pesmama 4,7-5,1. Po čemu je Pavlovo uputstvo u 1. Korinćanima 7,3-5. slično?

Solomun je poziva: »Hodi sa mnom.« (Pesma nad pesmama 4,8). Njegova nevesta pristaje. Kasnije ona poziva njega: »Neka dođe dragi moj u vrt svoj.« (Pesma nad pesmama 4,16). On pristaje (Pesma nad pesmama 5,1). Pismo ovim primerom uči da u ovakvom intimnom okruženju ne treba da vlada sila ili manipulacija. U ovaj odnos oba supružnika slobodno ulaze iz ljubavi. »Moj vrt« je »njegov vrt«.

Imena »Solomuna« i njegove »Sulamke« izvedena su iz jevrejske reči šalom, koja znači »mir« ili »punina«. Njihovo divljenje je obostrano (Pesma nad pesmama 4,1-5; 5,10-16). Ravnoteža u njihovom odnosu posvedočena je čak i poetskim stilom redova i stihova u paru. U zavetnom izrazu »Moj je dragi moj i ja sam njegova« (Pesma nad pesmama 2,16) odzvanja jezik Edemskog vrta: »Eto kost od mojih kosti, i tijelo od mojega tijela.« (1. Mojsijeva 2,23)

`Kako opis bračne zajednice kao »poznanja« obogaćuje razumevanje našeg odnosa sa Bogom? 1. Mojsijeva 4,1.25; 1. Samuilova 1,19; Luka 1,34; Jovan 17,3; 1. Korinćanima 8,3.`

U Bibliji se reč poznati koristi za intimnu zajednicu muža i žene. U ovom ljubavnom poznanju, najskrivenije unutrašnje dubine njihovog bića su ponuđene onom drugom. Ne samo da se dva tela spajaju u »jedno telo«, već i dva srca. Reč poznati opisuje, takođe, odnos između pojedinaca i Boga. Mudrom hrišćaninu jedinstveno i nežno poznanje braka, zajedno sa bračnim zajedništvom, posvećenošću i bezgraničnom radošću, pruža dubok uvid u najuzvišeniju i najsvetiju tajnu, zajednicu Hrista i Crkve.
