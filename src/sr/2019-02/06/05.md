---
title:  Ljubav u pravo vreme
date:   08/05/2019
---

Pročitajte sledeći tekst: Pesma nad pesmama 4,8-5,1.

Tekstovi Pesma nad pesmama 4,16. i 5,1. čine samo središte ove knjige i opisuju, takoreći, vrhunac knjige pošto je brak između Solomuna i Sulamke ispunjen.  

`Na šta Solomun ukazuje u sledećim tekstovima: Pesma nad pesmama 4,12.16; 5,1; 8,8-10.`

U Pesmi nad pesmama pronalazimo jedan od najubedljivijih dokaza u Pismu da je Božji plan da osobe ostanu čedne do braka. Jedan od najsnažnijih je ukazivanje na Sulamkino detinjstvo, kada su se njena braća pitala da li će biti »zid« ili »vrata«. (Pesma nad pesmama 8,8.9) Drugim rečima, da li će ostati čedna do braka (zid), ili će postati promiskuitetna (vrata)? Kao odrasla žena, ona potvrđuje da je sačuvala svoju čednost i da čista dolazi svom mužu: »Ja sam zid«. (Pesma nad pesmama 8,10) U stvari, on potvrđuje da je ona i dalje devojka njihove prve bračne noći kada kaže da je ona »vrt zatvoren... izvor zatvoren, studenac zapečaćen«. (Pesma nad pesmama 4,12) Iz svog ličnog iskustva, ona može da savetuje svoje prijateljice da veoma pažljivo preduzimaju korake u vezi sa ljubavlju i brakom. Sulamka se tri puta u Pesmi nad pesmama obraća grupi žena koje naziva »kćerima jerusalimskim«, savetujući ih da ne pobuđuju snažnu ljubavnu strast do odgovarajućeg trenutka (Pesma nad pesmama 2,7; 3,5; 8,4): odnosno, dok, kao i ona ne budu sigurne u intimnom zavetu braka.

Po drugi put u pesmi dragi poziva svoju nevestu da pođe sa njim (Pesma nad pesmama 2,10; 4,8). Pre braka ona nije mogla da prihvati njegov poziv, ali sada je ona ta koja ga poziva u svoj vrt (Pesma nad pesmama 4,16), i on se rado odaziva (Pesma nad pesmama 5,1). On nije privučen samo njenom lepotom; ona je otela njegovo srce (Pesma nad pesmama 4,9), on je opijen njenom ljubavlju (Pesma nad pesmama 4,10), i on je bogat što je ona njegova i ničija više, sada i zauvek: »Ti si vrt zatvoren, sestro moja nevjesto, izvor zatvoren, studenac zapečaćen.« (Pesma nad pesmama 4,12). U zajednici sa ovom vrsnom ženom on se oseća kao da je ušao u Obećanu zemlju: »S usana tvojih kaplje sat, nevjesto, pod jezikom ti je med i mlijeko.« (Pesma nad pesmama 4,11)

`Kakva se radosna vest tu krije za pojedince koji žale zbog pogrešnih odluka u izražavanju svoje seksualnosti? 1. Jovanova 1,9; uporedite: Psalam 103,12; Isaija 55,7; Jovan 8,11. `
