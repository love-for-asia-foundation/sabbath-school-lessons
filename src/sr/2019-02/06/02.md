---
title:  Nedeljiv život
date:   05/05/2019
---

`Kako biste na osnovu sledećih tekstova opisali biblijsko gledište o ljudskom telu? 1. Mojsijeva 2,7; Psalam 63,1; Psalam 84,2; 1. Korinćanima 6,19.20; 1. Solunjanima 5,23.`

Pripadnici pojedinih religija veruju u dualizam, gledište prema kome telo predstavlja smetnju životu duha. Odnosno, telo se smatra rđavim, dok se »duh« smatra dobrim. Međutim, u Pismu, ljudsko telo, uključujući i seksualne odlike, sastavni je deo celokupnog bića. Život je i »telo« i »duh« (vidi: 1. Mojsijeva 2,7). Psalmista predaje celog sebe u službu Bogu (Psalam 63,1; Psalam 84,2). Celokupna ličnost treba da bude posvećena, izdvojena za svetu svrhu koju je Bog odredio.

`Pozitivno gledište o ljudskom telu, u okviru seksualnih odnosa, prikazano je u Pesmi nad pemama. Kako sledeći tekstovi otkrivaju ovaj stav? Pesma nad pesmama 1,2.13; Pesma nad pesmama 2,6; Pesma nad pesmama 5,10-16; Pesma nad pesmama 7,1-9.`

U ovom svetom tekstu ljudsko telo je predmet divljenja. Fizičke strane bračne ljubavi ne predstavljaju sramotu. Čitava lepeza osećanja otvoreno je prikazana.

Snažni seksualni tabui uglavnom vladaju u mnogim kulturama. Bračnim parovima je zato teško da na zdrav način razgovaraju o intimnom životu. Slično tome, deca su često lišena prilike da uče o seksualnosti u okviru hrišćanskog doma u kome pobožne vredno­sti mogu biti povezane sa tačnim uputstvima. Otvorenost Biblije po pitanju seksualnosti poziva Božji narod na veći stepen komotnosti kad je ova tema u pitanju, da bismo se prema ovoj važnoj strani života ophodili sa poštovanjem i dostojanstvenošću, u skladu sa velikim darom koji nam je Stvoritelj dao.

`Kako se možemo zaštiti od kulturoloških i moralnih pritisaka koji seksualnost svode na ponižavajuće životinjske strasti ili je predstavljaju kao nešto sramotno o čemu se nikada ne sme govoriti? Kako nam Biblija pokazuje da su oba ova gledišta, koja odlaze u krajnosti, pogrešna? `
