---
title:  Pouka za učitelje
date:   10/05/2019
---

## PRVI DEO: OPŠTI PREGLED

Kada je Bog pogledao sve što je stvorio, uključujući i naše fizičko telo, smatrao je da je sve „veoma dobro“ (1. Mojsijeva 1,31). Sama ova potvrda mogla je poslužiti kao odobrenje seksualne aktivnosti čak i da nema drugih biblijskih tekstova o ovoj temi. Međutim, nije tako. Iz desetina tekstova iz Pisma koji govore o ovoj temi možemo eksplicitno i implicitno zaključiti da je ljudska seksualnost Božja namera. Ipak, ona je pažljivo uređena (1.Mojsijeva 1,28; 1. Mojsijeva 4,1; 1. Mojsijeva 9,1; 2. Mojsijeva 20,14; 3. Mojsijeva 18,1-30; Priče 6,32; 1. Korinćanima 6,9; Galatima 5,19; Jevrejima 13,4).

Adventistički hrišćani veruju da je telo važno. Šta se događa telu uticaće na to kakva je osoba ili kakva će postati. Naše uverenje u taj uzročan odnos proističe iz shvatanja da su ljudi holistička celina sastavljena i od fizičke i od nefizičke dimenzije. Maksima koju često čujemo u razgovoru o biblijskoj antropologiji jeste: „Čovek nema dušu; čovek je duša.“ (vidi: 1. Mojsijeva 2,7) To znači da su telesne aktivnosti, kao što su konzumiranje hrane, vežbanje, fizički kontakt i polni odnosi, aktivnosti koje se tiču i duše, i da se o njima ne može razmišljati kao o događajima koji ne utiču na celokupnu ličnost. Budući da je Bog stvorio naše telo i ima veliki udeo u našoj dobrobiti, ne treba da nas iznenadi to što On ima nešto da kaže o našem polnom životu. On zna koliko je ta tema važna. Ako iko misli da je Bog veoma osetljiv kad je ova tema u pitanju i da postavlja stroga i puritanska ograničenja o seksualnosti, onda vam savetujemo da pročitate Pesmu nad pesmama.

Neke od prelepih tema koje se kriju u Pesmi nad pesmama su te da ljubav ima mnogo lica. Sulamka može da predstavi svog dragog jerusalimskim kćerima sledećim rečima: „Takav je moj dragi“ ili „Ovo je moj prijatelj.“ (Pesma nad pesmama 5,16). Zapažanje bliskosti u drugim okvirima osim fizičkog produbljuje naše razumevanje prikazane ljubavi. „Poznati“, ublaženi izraz za seksualno sjedinjenje (1. Mojsijeva 4,1), nije samo nasumično izabran eufemizam, već predstavlja temeljit opis dubine lične bliskosti i ranjivosti koja seksualnosti daje značenje kakvo je Bog nameravao.

**Holizam nasuprot dualizmu**

Način na koji posmatramo odnos između naše materijalne dimenzije (našeg tela) i nematerijalne dimenzije (našeg mentalnog, emocionalnog, duhovnog stanja) ima ogroman uticaj na to kako živimo. Jedna od najuticajnijih teoloških promena koju je naša Crkva izvršila u odnosu na postojeću hrišćansku tradiciju bila je da posmatra čoveka kao celinu, a ne kao dualističko biće. Iako verujemo da je osoba višedimenzionalna (fizička, duhovna, mentalna, emocionalna dimenzija), verujemo da su sve te dimenzije utkane u složenu celinu u kojoj svaka od njih utiče na ostale. Reperkusije ovakvog gledišta odmah su uočljive u brojnim teološkim temama. Neko se može naći u iskušenju da pomisli da Hrišćanska adventistička crkva zastupa neke posebne stavove u vezi sa brojnim nezavisnim temama kao što su stvaranje, vaskrsenje, smrt, pakao, posvećenje i zdravlje. Ali ti stavovi su onakvi kakvi treba da budu, utemeljeni na biblijskom odnosu ljudske duše i ljudskog tela. Naše gledište o celovitosti čoveka je to koje nas razdvaja od dualizma koji zastupaju drugi hrišćani.  

Uzmimo ekstreman primer iz gnosticizma, koji je bio strogo dualistički i prema kome je sve ono što je fizičko bilo inherentno zlo. Seksualnost je pošla dvema različitim putevima (makar) među gnosticima. Prvo, s obzirom da je telo, prema gnosticizmu, inherentno zlo, seksualnost se strogo izbegavala u svim prilikama. Drugi gnostici su zaključili da je ono što telo čini nevažno pošto duh ne može biti pod uticajem tela (dualizam). Prema tome, osoba može nesputano da se upusti u seksualne odnose kakve želi. Tako su asketska ili hedonistička seksualnost krajnji rezultati snažnog dualizma. Iako danas nema mnogo pristalica gnosticizma, dualizam i njegove posledice se i dalje mogu zapaziti u hrišćanskom iskustvu.

Kako?

Svaki put kada hrišćanin pomisli da ono što čini sa svojim telom nije isto toliko važno kao i ono što čini u „duši“, u opasnosti je da koketira sa gnostičkom/dualističkom filozofijom i njihovim posledicama. Hrišćanin koji zatupa dualizam može biti itekako svestan biblijskih zabrana neprikladnog seksualnog ponašanja. Međutim, pošto ova osoba čini duhovne stvari, kao što je pokoravanje svoje „duše“ Bogu, molitva, bogosluženje, i gajenje ljubavi pema Bogu u svom srcu, onda se polni odnosi sa osobom sa kojom nisu u braku po važnosti ne mogu porediti sa svom „duhovnom“ posvećenošću te osobe Bogu. „Duhovno“ je nadmašilo „fizičko“ u njihovoj verskoj antropologiji. Ovakvo razmišljanje čini da hrišćanin bude sklon činjenju telesnih greha.

Još jedan problem ovakvog gledišta, pored neslaganja sa biblijskim holizmom, je taj što neposredno uništava naše iskustvo. Seksualnost treba da bude čin srca i duha isto koliko i tela, i u idealnom slučaju, treba da bude izraz veoma nefizičkog entiteta koji nazivamo ljubavlju. Da ponovimo, oni koji se oporavljaju od brojnih zloupotreba svoga tela (hrana, seks, droga, itd.) često su u prilici da shvate da je suština njihovih problema nefizička (na primer: slika o sebi, disfunkcionalni odnosi, emocionalna pitanja). Možemo zaključiti da je naš duhovni život, koji se zasniva na međusobnim odnosima, odnosima sa Bogom, i sa samima sobom, dramatično pod uticajem onoga što činimo sa svojim telom. Fizičko utiče na duhovno i obrnuto. Ovaj zaključak može se iskoristiti da podrži biblijska načela o seksualnosti, predbračnim odnosima, zloupotrebi psihoaktivnih supstanci i pitanjima zdravlja/blagostanja.

## DRUGI DEO: KOMENTAR

**Današnja pesma**

Brzina kojom Zapadna kultura redefiniše sve vezano za polne odnose (pol, brak, odgovarajuće /neodgovarajuće ispoljavanje seksualnosti, itd.) i mera u kojoj to čini je velika. Na sreću, odjeci judejsko-hrišćanskog pogleda na svet ograničili su odlučno oslobađanje od svih verski obojenih moralnih načela za koje su se zalagala sekularna društva. Upotrebiti danas skoro tri hiljade staru jevrejsku ljubavnu pesmu kao vodič po pitanju intimnosti i seksualnosti najverovatnije bi u različitim zajednicama bilo smatrano smešnim. Međutim, Pesma nad pesmama sadrži teme koje bi, ukoliko se poslušaju, preorijentisale seksualne odnose u skladu sa Božjim idealom – idealom koji uvek obnavlja ispunjenost i radost.

Dve teme će ukratko biti iznete u daljem tekstu: 1) intimnost koja se ne deli sa drugima i 2) pravovremena ljubav. Očigledno je da se ljubavna drama u pesmi odvija između Solomuna i njegove drage. Iako se i nevestini i mladoženjini prijatelji često pojavljuju (Pesma nad pesmama 1,4.5.11; 2,7; 3,7.8.11), intimnost između Solomuna i Sulamke skrivena je od tuđih pogleda (Pesma nad pesmama 5,16). (Zapazite: svi su svesni da je Solomun imao više žena. Ali su svi, takođe, svesni da je Solomun postao otelovljenje kršenja svojih mudrih saveta. Solomunovo iskustvo je takvo da moramo da činimo ono što kaže, a ne ono je činio.)

Kao što je u lekciji zabeleženo, Sulamka je „zid“ i „vrt zatvoren“ (Pesma nad pesmama 4,12; 8,10). Ona s pravom procenjuje da su njeno srce i nevinost dovoljno vredni da ih preda samo posvećenom, doživotnom bračnom drugu. Ona odbacuje iskušenje da postane „vrata“ za mnoštvo bezvrednih udvarača (Pesma nad pesmama 8,9). Toliko ima blagoslova koje ovakvo gledište donosi i boli koje bivaju izbegnute da se ne mogu izbrojati. Međutim, prostor će dozvoliti da se osvrnemo na makar jedno manje poznato opažanje u vezi sa ovim načelom.

Dok se tradicionalne/biblijske vrednosti o uzdržavanju od seksualnih odnosa pre braka često ismevaju kao idealističke, zastarele i kao one koje kvare radost i uživanje, ispostavlja se da je upravo suprotno. Navode se dokazi da stupanje u seksualne odnose sa brojnim partnerima pre posvećenja jednom partneru za ceo život (u braku) može da naruši izglede „visoko kvalitetnog braka“ (vidi: Galena K. Roades i Skot M. Stenli, Before ’I Do’: What Do Premarital Experinces Have to Do With Marital Quality Among Today’s Young Adults?, Charlottesville, Va.: The National Marriage Project, str. 5) Razmislimo o ovome na trenutak. Boga nikada ne bi trebalo posmatrati kao Onog koji ograničava čovekovo zadovoljstvo, već samo kao Onog koji ga uređuje da bi u odgovarajućem trenutku bio postignut maksimum. Ovde druga tema, pravovremena ljubav, stupa na scenu: misao vodilja Sulamke, koja zaklinje kćeri jerusalimske: „Ne budite ljubavi moje, ne budite je, dok joj ne bude volja.“ (Pesma nad pesmama 2,7; 3,5; 8,4) Seksualnost ne samo da je trebalo da bude izražena sa jednim partnerom za ceo život („Oči su mu kao u goluba“, Pesma nad pesmama 5,12; poznato je da isti par golubova ostaje zajedno ceo život), već i sačuvana dok se ne postigne lična zrelost i zrelost u međusobnim odnosima.

Trenutna svetska pojava koja krši oba ova načela iz Pesme nad pesmama jeste eksplozija rane izloženosti eksplicitnim scenama polnog odnosa preko interneta i drugih medija. Da ponovimo još jednom, posledice ovakve izloženosti, nema sumnje, proučavaće se u narednom periodu; ali neka preliminarna zapažanja potvrđuju da Božji putevi čuvaju potencijal za doživotnu seksualnu intimnost unutar braka, dok alternative često nanose štetu. Na primer, u članku časopisa Time govorilo se o populaciji mladih ljudi koji pokušavaju da trajno izbegavaju pornografiju. Zašto? Ne iz verskih razloga ili visokih moralnih ubeđenja, već zato što su „marinirali“ svoje umove u eksplicitnom seksualnom materijalu u takvoj meri da nisu bili u stanju da vrše normalne seksualne funkcije u stvarnom životu. Kao što je jedan otac u procesu oporavka nežno izrazio: „Reći ću svom sinu, biću otvoren sa tobom, sva izrazita stimulativna sredstva, kao što je pornografija na internetu, nezdrava hrana i droge, mogu biti zabavna i doneti zadovoljstvo, privremeno...međutim, ona imaju mogućnost da umanje tvoju osetljivost na normalne, prirodne stvari i na kraju da te liše onoga što si mislio da će ti pružiti, sposobnost da doživiš zadovoljstvo.“ (Belinda Luskomb, “Porn and the Threat to Virility“ [Time, mart 2016]) Time: ac. 2. avgust 2017.  

Dok pojedine jadne duše putem nedozvoljene seksualne aktivnosti doslovno uništavaju svoju sposobnost da osete seksualno zadovoljstvo, Bog pokušava da iskoristi sva moguća sredstva, uključujući i Pesmu nad pesmama, da sačuva i pojača emocionalno, duhovno i, da, fizičko zadovoljstvo koje brak može da pruži. Slava Njegovom imenu.

## TREĆI DEO: PRIMENA U ŽIVOTU

Iako je neophodno, može ipak biti teško otvoriti teme o seksualnosti u grupi kao što je subotnoškolski razred. Budite diskretni u predstavljanju sledećih aktivnosti, i uzdržite se od upotrebe eksplicitnih seksualnih izraza kako nikoga ne biste uvredili. Zapamtite, najverovatnije da ima vernika koji se sada bore u toj oblasti.

1. Ranije je spomenuto da fizičko utiče na duhovno i obrnuto. Nigde to nije očiglednije nego u seksualnoj aktivnosti. Zamolite razred da razmisle zašto je to tako i da se prisete drugih primera međusobnog uticaja tela i duha.

2. Uživanje u „zemaljskim sladostima greha“ (Jevrejima 11,25) primamljivo je svima, pa i hrišćanima. Tradicionalno gledano, samoodricanje se smatra odgovorom kad je takva draž u pitanju, ali u svetlosti prethodnih razmišljanja, težnja ka višem zadovoljstvu u odnosu na manje vredno zadovoljstvo može se shvatiti kao motivacija. Proverite da li razred može da razradi ovu strategiju za brojna pitanja.

3. Zapazite sa kakvom pažnjom prema detaljima ličnosti u Pesmi nad pesmama opisuju jedno drugo. Kakva osobina karaktera koju poseduju podstiče takvo divljenje? Zašto je takva osobina rešenje za srećan brak
