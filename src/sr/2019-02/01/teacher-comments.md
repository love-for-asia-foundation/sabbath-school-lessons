---
title:  Pouka za učitelje
date:   05/04/2019
---

## PRVI DEO: OPŠTI PREGLED

Živeti znači doživljavati promene. Od samog početka, Božje savršeno stvaranje obuhvatalo je cikluse i razdoblja (1. Mojsijeva 1,14; 1. Mojsijeva 2,3). Sedmični ciklus u Edemskom vrtu koji se završio sedmim danom Subotom nastavio se u eri posle pada i očigledno će se beskonačno nastaviti na novoj Zemlji (Isaija 66,23). Čak i posle greha, naš život nastavio je da teče u skladu sa ciklusima različitih vrsta: ciklusima životne sredine, biološkim, odnosnim, porodičnim, emocionalnim, čak i političkim (Propovednik 3,1-8). Bog je znao da se statičan život ničim ne bi isticao, do te mere da bi postao teško podnošljiv, pa je zato odredio da ritmovi i promene budu sastavni deo Njegovog stvaralačkog poretka.

Promene mogu biti neočekivane i očekivane, pozitivne ili negativne. One iz nas izvlače spektar odgovora, od radosti do tuge, obuhvatajući sva ostala osećanja. U ovoj lekciji proučavaćemo o tome kako su ljudi podložni životnim fazama, naročito u okviru porodice.

Jovov život prikazuje korenitu i neočekivanu promenu. Josifov život spada u istu kategoriju. Iako su njihove porodice na tragičan način bile znatno promenjene, kraj izveštaja o Jovu i Josifu prikazuje Boga otkupljenja i obnovljenja. Ovakvi narativi nude nam nadu u Božje proviđenje i nadahnjuju nas da ostanemo verni kada naiđu poteškoće.

Naši odnosi i posebni međusobni uticaji koji proističu iz njih takođe imaju ključnu ulogu u našem životu. Razmotrite nemerljivi uticaj koji roditelji imaju na decu. Naš tok života obično je određen, bilo na dobro ili loše, tim prvim porodičnim odnosima. Ako je naš rani porodičan život bio manje od idealnog, zdravi odnosi mogu da pomognu u slučaju prošlih negativnih uticaja. Susret sa Isusom kasnije u životu može da učini veliku promenu u životu do te mere da se osoba naziva „novom tvarju“ (2. Korinćanima 5,17).  

Iz ovakvog razmišljanja proizlazi  da postoji takozvani zakon uticaja prema kome svi međusobni uticaji mogu doneti dobro ili zlo. Ovakvo razumevanje treba da nas nagna da zastanemo pre nego što impulsivno ili olako priđemo porodici, prijateljima ili nepoznatim osobama. Utičemo na njihov život bili mi toga svesni ili ne.

## DRUGI DEO: KOMENTAR

**Ilustracija**

Kada ste u društvu male dece, brzo shvatite da je sa njima teško razgovarati o pojmu vremena. Moja supruga i ja suočili smo se sa ovim izazovom podižući naše tri kćeri. Kako odgovarate na sledeća pitanja kada deca u potpunosti ne shvataju vremenske odrednice: „Koliko je još ostalo do mog rođendana?“ ili „Kada ponovo možemo ići u park?“? Odgovorio bih najmlađoj kćerki: „Vratićemo se za jednu sedmicu“, a onda bi upitala: „Koliko je to?“ Uskoro smo otkrili da su „Subote“ bile odgovor za našu nedoumicu.

Ciklične Subote u našem domu bile su obeležene paljenjem sveća prilikom zalaska Sunca, Subotnom školom, crkvom, zajedničkim ručkom i prijateljima. Ovo je kod naše dece stvorilo nezaboravno iskustvo vezano za pitanje vremena tako da bismo na pitanja o vremenu odgovarali u Subotnim jedinicama (na primer: „Ići ćemo kod bake za tri Subote.“). Ovo je savršeno funkcionisalo. Pored toga, bio sam prijatno iznenađen da je naš porodični Subotni „trik“ bio ugrađen u biblijski grčki jezik.

Nije opštepoznato da se grčka reč sabbaton u Novom zavetu ne odnosi samo na sedmi dan Subotu, već da može da označi i sedmicu (Matej 28,1; Luka 18,12). U stvari, u Novom zavetu ne postoji druga grčka reč za „sedmicu“ osim reči sabbaton. Priznajem da sam bio prilično uzbuđen što se zamena „Subote“ za „sedmicu“, koju smo usvojili u porodici, javljala u Bibliji!

Ispostavilo se da je Božja sedmična Subota bila prvi sat naše dece. Subota je više od samo još jednog dana koji naiđe svake sedmice. To je duhovna tačka u vremenu prema kojoj treba da prilagodimo ostatak svog života.

Još jedna važna pojedinost je ta da najmanje jedan prevod Biblije (A.E. Knoch’s Concordant Version), i nekoliko hrišćanskih službi, ne prepoznaje reč sabbaton kao reč koja se odnosi na sedmicu. Ovaj postupak se na prvi pogled može činiti nevažnim, ali dovodi do toga da se „nedelja“ naziva „Subotom“. U skladu sa tim, u tekstu Matej 28,1. upotrebljen je izraz „jedna od Subota“. Prema tome, prvi dan sedmice, nedelja, naziva se Subotom. Samo na osnovu konteksta može da se odredi da li je reč o „Suboti“ ili „sedmici“. Srećom, skoro svaki priznati engleski prevod ispravno prikazuje sabbaton kao „sedmicu“ u 28. poglavlju Jevanđelja po Mateju.

Za one koji su naklonjeni gramatici, spomenuti izraz, u tekstu Matej 28, doslovno se čita mian (prvi) sabbatōn. Međutim, ne postoji slaganje u rodu između reči mian, koja je u ženskom rodu, i sabbatōn, koja je u srednjem; prema tome, „prvi“ ne može da se odnosi na reč sabbatōn, već na pretpostavljenu imenicu hemera (dan) u ženskom rodu. Dakle, prevod teksta „prvi dan sedmice“ jasno je da je tačan prevod, nasuprot neobičnom i negramatičkom „prvi dan subota“.

**Teološki uvid**

Zapažamo da način na koji je subotni ciklus započeo ilustruje zanimljivo ključno načelo Jevanđelja i Božjeg karaktera. Obično o Suboti razmišljamo kao krajnjoj tački duge, naporne sedmice, i tako naglašavamo ciklus rad-odmor. Zapovest o Suboti svakako je uokvirena kao takva (2. Mojsijeva 20,9.10). Međutim, iz perspektive Edemskog vrta, ciklus je obrnut. Činjenica je da je Bog radio čitave sedmice, a onda se odmarao, ali ljudski rod nije stvoren do šestog dana (1. Mojsijeva 1,27.31). U suštini, u narednih nekoliko sati posle stvaranja, Adam i Eva su zakoračili u Subotu. Njihov prvi ceo dan bila je Subota, dan od odmora. Za njih Subota teško da je bila odmor od duge, naporne sedmice. Njihov posao nije počeo dok se nisu odmorili, tako da je ciklus odmor-rad tačniji opis subotnog ciklusa. Bog je radio u toku sedmice stvaranja, a ljudi su se odmarali u Njegovim delima... a nakon toga su pošli na svoj rad (1. Mojsijeva 2,15).

Teološke paralele su jasne. Bog je ostvario delo spasenja preko spasonosnog Hristovog života, smrti i vaskrsenja; mi odmaramo od svih naših „dela“ u čast onoga što je Hristos postigao za naše spasenje (Jevrejima 4,9-11). Jednom kada se spasonosni odmor u potpunosti iskusi i prihvati, naša dela poslušnosti ispunjena ljubavlju i ljubaznošću mogu uslediti. Kako je mudro što je Stvoritelj utkao analogiju plana spasenja u strukturu vremena kroz sedmičnu Subotu.

**Razmišljanje**

U lekciji su iznete dve opšte teme pod nazivom „Neočekivani događaji“ i „Međusobni uticaj“. Plodonosan razgovor u razredu možete započeti sledećim pitanjem: Kakvi odnosi u Josifovoj porodici stvaraju okruženje u kome ponašanje braće zapravo nije „neočekivano“? Pojam roditeljske pristrasnosti javlja se kao generacijski problem, ili ciklus, među patrijarsima – problem koji je imao razorne posledice u porodici. „A Izrailj ljubljaše Josifa...“ Imamo želju da se tekst tu završava, ali nažalost on se nastavlja, „najvećma između svijeh sinova svojih“ (1. Mojsijeva 37,3). Imamo želju da braća nisu znala za očevu pristrasnost, ali jesu: „A braća videć gdje ga otac ljubi najvećma između sve braće njegove, stadoše mrziti na nj.“ (1. Mojsijeva 37,4). Jakov je najverovatnije bio pod uticajem naklonosti koju je majka ukazala njemu, a koju je zapazio kod oca u odnosu prema Isavu (1. Mojsijeva 25,28).

Sav bol, ljubomora i krivica nastali usled porodičnih disfunkcionalnih odnosa stoje kao stalni prekor porodične pristrasnosti.  Da je Jakov prepoznao i odbacio pristrasnost pokazanu u njegovom odgajanju, verovatno je mogao da poštedi svoju porodicu takve tragedije. Bog je, suprotno tome, uzoran Otac koji „ne gleda ko je ko“ (Rimljanima 2,11). Iako je Jakovljeva porodica na mnogo načina bila u zbrci, ovaj isti Bog Otac mogao je da ostvari jednu od najčudesnijh i najtrajnijih pobeda. U tome leži naša nada i nada za naše porodice.

## TREĆI DEO: PRIMENA U ŽIVOTU

Lako je pomisliti da će sadašnje prilike vladati i u budućnosti. Jov i Josif probudili su se jednog sudbonosnog jutra kao i svakog drugog dana. Međutim, sve se promenilo u trenutku, kao što može i nama da se dogodi. Pripremljenost može da odredi da li će nam životne promene doneti dobro i duhovnu zrelost ili će nas uništiti i baciti u duhovni vrtoglavi pad. Dakle, pitajte svoj subotnoškolski razred šta možemo učiniti sada da na pobožan način odgovorimo na neizbežne promene. Sledi nekoliko ideja povezanih sa lekcijom:

1. Uđite u ritam. Ovaj izraz se koristi kada nešto postane toliko poznato i redovno da ga obavljamo bez razmišljanja. Jov se molio u trenutku kada se njegov život zauvek promenio. Nema sumnje da je Josif činio isto. Ritmovima života možemo upravljati kada smo već usvojili ritam molitve sa Bogom.

2. Subotno obnavljanje nikada nije daleko. Kao što na molitvu ne mogu da utiču spoljašnje sile (možete da se molite i u zatvoru), Subota vam nikada ne može biti oduzeta. Subota je sigurna iza neoborivih rešetaka vremena. Možete biti sigurni u odmor sa Isusom svake Subote, bez obzira da li se svet urušava oko vas; odnosno, možete imati tu sigurnost ako ste stekli naviku da sada provodite Subotu sa Isusom.

3. Budite tranzitivna osoba što Jakov nije bio. Mi često uzimamo porodični prtljag koji smo primili od svojih roditelja i nesvesno ga prosleđujemo svojoj deci. Umesto toga, Božjom mudrošću i preobražavajućom silom, mi možemo postati ono što porodični terapeuti nazivaju tranzitivnim karakterom – „onaj ko u jednoj generaciji promeni čitav tok porodice. Pojedinci koji odrastu u izopačenom i emocionalno destruktivnom okruženju i koji pronađu način da preorijentišu otrov i ne prenesu ga na svoju decu: oni ruše dotadašnji obrazac.“ (Randal D. Dei, Introduction to Family Processes [New York: Routledge Taylor and Francis Group, 2010], str. 116)

4. Učite biblijske izveštaje. Ovaj korak može se činiti previše pojednostavljenim, ali lako možemo pomisliti da će naš život teći glatko u odnosu na život patrijaraha, proroka i učenika (i Isusov život, kad je o tome reč). Što više vremena provodimo proučavajući Bibliju, naše gledište će se sve više menjati i manje ćemo razmišljati o tome da nam se nešto „neobično“ događa u trenucima teških promena (1. Petrova
