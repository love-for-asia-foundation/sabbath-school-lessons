---
title:  Međusobni uticaj
date:   04/04/2019
---

Biblija je knjiga odnosa. Bog nas je stvorio da ostvarimo odnos sa drugima. Mali broj nas živi u potpunoj otuđenosti. Kao prvo, niko od nas ne bi mogao doći na svet da nije bilo drugih ljudi. Čak i posle rođenja, potrebno je da se neko stara o nama, makar do određenog doba kada, samo u načelu, možemo sami da živimo. I ako možemo, ko bi to poželeo? Većini od nas je potrebno društvo i prijateljstvo drugih ljudi i mi čeznemo za tim. Iako kućni ljubimci, kao što su psi, mogu biti divni pratioci, na kraju naše najdublje i najznačajnije odnose koji menjaju život zadovoljavaju drugi ljudi. Ne čudi, zato, što su porodica i porodični odnosi toliko važni za naš život.

Pošto većina od nas, često svo vreme, stupa u odnose sa drugima, ovi odnosi mogu da utiču na promenu ritmova u našem životu i če­sto to i čine. To se odvija na dva načina: drugi, u kontaktu sa nama, utiču na naš život. Mi, u međuvremenu, u dodiru sa drugima možemo da utičemo na njihov. I bilo da to uviđamo ili ne (a često ne uviđamo), ovi međusobni uticaji, u bilo kome pravcu, mogu doneti dobro ili zlo. Koliko je važno onda za nas da budemo svo vreme aktivni, da bi naš neizbežan uticaj na druge, naročito na one sa kojima smo najbliži, obično članovi naše porodice, uvek bio uticaj na dobro.

`Pročitajte sledeće tekstove. Šta nam govore da učinimo u svom odnosu sa drugima? Rimljanima 15,7; Efescima 4,2.32; 1. Solunjanima 3,12; Jakov 5,16.`

Na mnogo načina, načelo je jednostavno. Ako smo ljubazni, dobri i saosećajni prema drugima, vršićemo pozitivan uticaj na njih, čak do te mere da ćemo promeniti njihov život u pozitivnom smislu. Kao što Isus menja život ljudi na veoma pozitivan način, i mi imamo prednost da nešto slično učinimo za druge. Da naglasimo još jednom, ne smemo zaboraviti: naš uticaj ili će biti na dobro ili na zlo, čak i u blagom obliku. I nigde taj uticaj, bio blag ili ne, nije izraženiji nego u porodici.

`Pročitajte dve sledeće Isusove izjave: Luka 11,34; Marko 4,24.25. Šta govore o tome koliko je važno kakav uticaj vršimo na druge?`
