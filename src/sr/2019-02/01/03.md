---
title: Ritmovi života - u nama
date:   01/04/2019
---

Naučnici govore o takozvanim dnevnim ritmovima, o ideji da postoje biološki ritmovi (ponekad se nazivaju »telesnim časovnikom«), koji regulišu funkcije u našem telu. Drugim rečima, određeni stepen tačnosti i reda postoji čak i u našem telu. Prema tome, ritmovi u izvesnoj meri postoje svuda oko nas, čak i u nama.

Koja su predvidiva životna razdoblja spomenuta u sledećim biblijskim tekstovima, i kako su neposredno povezana sa porodičnim životom?

`Propovednik 3,2.`

`1. Mojsijeva 21,8; Sudije 13,24.`

`Psalam 71,5; Priče 5,18.`

`1. Mojsijeva 15,15; Sudije 8,32.`

`Psalam 90,10.`

Između početka i kraja života, rođenja i smrti, svi prolazimo kroz različita razdoblja, drugačija za svakog pojedinca. Neka deca ne žive dugo posle rođenja; druga izrastu u odrasle ljude koji dožive pozne godine. Deca rastu i razvijaju se sopstvenom brzinom. Neka prohodaju ili progovore brže od ostale dece. Neka pohađaju školu i izrastaju u stručnjake u određenim oblastima, dok druga posvećuju svoje vreme drugim oblicima rada. Neke osobe imaju porodice, dok druge nikada neće stupiti u brak i imati dece.

Milijarde ljudi žive na Zemlji, pa iako imamo mnogo zajedničkog (vidi: Dela 17,26), svako od nas je pojedinac za sebe, i prema tome, razlike će postojati u životu svakoga od nas.

U određenom smislu ove razlike su važne jer nas čine jedinstvenima, što znači da svako od nas ima nešto što drugi nemaju. Ukratko rečeno, razlike nam omogućavaju da budemo blagoslov drugima. Na primer, i mladi i stari mogu imati koristi od onoga što svako od njih nudi: »Slava je mladićima sila njihova, a starcima čast sijeda kosa.« (Priče 20,29) U kojem god da smo razdoblju, i bez obzira na međusobne razlike, svi imamo nešto da ponudimo, ne samo Gospodu, već i jedni drugima.

Kakve god da su vaše trenutne životne prilike, šta možete učiniti da postanete blagoslov drugima? Zašto ne učinite svestan napor da postanete taj blagoslov, naročito nekom u svojoj porodici?
