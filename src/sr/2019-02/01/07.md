---
title:  Za dalje proučavanje
date:   05/04/2019
---

Zamislite promene koje su se dogodile u životu Hristovih  učenika kada su proveli vreme sa Njim. Oni su uglavnom bili neobrazovani, jednostavni ljudi, naviknuti na učenja i običaje jevrejske vere, ali sada je galilejski Učitelj stavio izazov pred njih. Doživeli su zavist (Matej 20,20-24) i sukob (Jovan 3,25); činilo se da im je nedo­stajala vera (Marko 9,28.29), čak su i napustili (Matej 26,56) i izdali Isusa (Matej 26,69-74). U isto vreme, duhovno su rasli, tako da su ljudi prepoznali da je Petar bio sa Isusom (Matej 26,73), a čak su se i članovi Sinedriona divili kada su shvatili da su Petar i Jovan bili »neknjiževni i prosti«. »A znadijahu ih da bijahu sa Isusom.« (Dela 4,13)

Razmišljajte, takođe, o neverovatnom i pozitivnom uticaju koji možemo vršiti u svojoj porodici ukoliko živimo tako da ostali članovi porodice znaju da »smo bili sa Isusom« kada nas vide.

Šta sledeće reči Elen Vajt govore o uticaju u domu? »Dom može biti jednostavan, ali on uvek može da bude mesto na kome se čuju radosne reči i čine dela ljubavi, gde su učtivost i ljubav stalni gosti.« (Temelji srećnog doma, str. 18. original)

**Za razgovor:**

`1. Pročitajte: Propovednik 3,1-8. O čemu govore ovi stihovi, i kako to načelo možete primeniti u svom životu i iskustvu?`

`2. Razgovarajte u razredu o nekim doživljenim iskustvima koja menjaju život, i razgovarajte o poukama koje ste naučili i, ako je moguće, o poukama koje je trebalo da naučite, ali niste. Šta ste naučili iz pouka što do tada niste znali? Takođe, razgovarajte o tome kako su ova iskustva koja menjaju život uticala na vašu porodicu. Kakve pouke ste, takođe, naučili i u tim prilikama?`

`3. Šta bi u vašem životu danas, da ne poznajete Hrista, bilo korenito drugačije? Šta bi to trebalo da vam kaže o Hristovoj sili koja nas menja?`
