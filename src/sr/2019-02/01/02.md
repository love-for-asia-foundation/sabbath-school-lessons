---
title:  U početku
date:   31/03/2019
---

Biblija počinje izveštajem o početku, što je nesumnjivo razlog za­što započinje rečima (zapravo jednom rečju u jevrejskom jeziku): »U početku...« (1. Mojsijeva 1,1). Naravno, poglavlje se posebno usredsređuje na preobraženje Zemlje iz stanja u kome je bila, »bez obličja i pusta« (1. Mojsijeva 1,2), u svet za koji je Bog, šestog dana, lično izjavio da je »veoma dobar«. (1. Mojsijeva 1,31) Ukratko, početak koji se ovde spominje jeste početak našeg sveta.

`Pročitajte prvo poglavlje iz 1. Mojsijeve. Iako su u ovom tekstu spomenuti mnogi događaji, postavite sebi pitanje: Ima li naznaka nasumičnosti ili slučaja, ili je sve učinjeno na uređen način, u određeno vreme i na određenom mestu? Šta vaš odgovor govori o Božjem karakteru?`

Elen Vajt je zapisala da je »red nebeski prvi zakon« (Signs of the Times, 8. jun 1908); očigledno je tako i na Zemlji. Iako je greh poremetio prirodni svet, red, ritam i tačnost i dalje postoje u izvesnoj meri.

`Pročitajte sledeći tekst: 1. Mojsijeva 8,22. Kako je u ovom stihu shvaćen red?`

Čak i posle pada, razdoblja dolaze i prolaze po određenom redu – uopšteno govoreći. Pored svetala na nebu, tj. Sunca i Meseca, koji »djele dan i noć, da budu znaci vremenima i danima i godinama« (1. Mojsijeva 1,14), postoje, takođe, i godišnja doba, i svi su deo prirodnog ritma u svetu koji je Bog stvorio. Iako sada dobijamo samo letimičan uvid u to, stih kao što je Isaija 66,23. ukazuje da će na novom Nebu i novoj Zemlji, takođe, postojati određeni ritam.

Razmislite o tome kako Subota, snažno i redovno, utiče na naš život, naročito na naš porodični život. Koje su izrazite prednosti, ne samo Subote, već i činjenice da dolazi u takvoj tačnosti?
