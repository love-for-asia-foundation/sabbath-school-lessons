---
title:  Neočekivani događaji
date:   02/04/2019
---

`Pročitajte sledeće tekstove: O Jovu 1,13-19; O Jovu 2,7-9. Šta se dogodilo Jovu? Na koje načine njegovo iskustvo odražava ono što se na ovaj ili onaj način svima ponekad događa?`

Grčki filozof Heraklit izjavio je da »nema ničeg trajnog osim promene«. Kada se čini da je sve u redu, neočekivano se događa. To može biti gubitak posla ili ekstremiteta, bolest koja nas prikuje za krevet ili odvede u ranu smrt, požar u domu, saobraćajna nesreća, pad dok šetate kućnog ljubimca.

Naravno, ne moraju sve promene biti negativne. Možda unapređenje na poslu uvodi u bolje novčane prilike. Možda sretnete osobu koja će postati vaš bračni drug, promena koju bi mnogi rado dočekali.

U svakom slučaju, život može da teče svojim tokom, možemo da se držimo svoje rutine, ali odjednom i neočekivano, sve može da bude prekinuto.

Jov sigurno nije očekivao novo razdoblje u svom životu. Biblija ga opisuje kao čoveka koji je bio »dobar i pravedan, i bojaše se Boga, i uklanjaše se oda zla«. (O Jovu 1,1) Znamo da je bio oženjen, da je imao sedam sinova i tri kćeri, i da je bio veoma bogat (O Jovu 1,2.3). Kada dođemo do sredine Knjige o Jovu, on je već doživeo najmanje šest velikih gubitaka: izgubio je imovinu, radnu snagu, decu, zdravlje, ženinu podršku i potporu prijatelja. Njegov svet se okrenuo naopako, a njegov porodični život uništen.

Iako je ovo što se dogodilo Jovu bilo izuzetno tragično, ko među nama nije doživeo nešto neočekivano, takođe u veoma negativnom smislu? Život može divno da teče, ali se iznenada i bez upozorenja sve može potpuno promeniti i naš život – naš porodični život – možda više nikada neće biti isti.  

To nije ništa novo. Avelj sigurno nije očekivao da će biti ubijen, a ni Josif nije očekivao da će biti prodat u ropstvo i naći se u Egiptu. U oba izveštaja, članovi porodice bili su umešani u izdaju, i u oba izveštaja porodice su u velikoj meri bile pod uticajem onoga što se dogodilo ostalim članovima. Pismo obiluje primerima ljudi čiji su životi i porodice bili mnogo promenjeni neočekivanim događajem.

`Kako vam je vera pomogla usred nevolja koje su neočekivano prekinule ritmove u vašem životu?`
