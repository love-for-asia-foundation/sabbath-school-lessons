---
title:  Obraćanje srca u poslednje vreme
date:   22/06/2019
---

### Tekstovi za proučavanje u toku sedmice
Malahija 4,5.6; Matej 11,14.15; Matej 17,10; 1. O carevima 16,29-17,24; 1. O carevima 18,20-45; Matej 3,2.

> <p>Tekst za pamćenje</p>
> »Evo Ja ću vam poslati Iliju proroka prije nego dođe veliki i strašni dan Gospodnji; i on će obratiti srce otaca k sinovima, i srce sinova k ocima njihovijem, da ne dođem i zatrem Zemlju.« (Malahija 4,5.6)

Naš život sastoji se iz određenih razdoblja. Ponekad je sve u najboljem redu, ponekad ne. Ponekad su odnosi u porodici nenarušeni i snažni; ponekad su krhki, čak i poremećeni.

U kakvoj god fazi života, u kakvom god razdoblju, u kakvom god stanju da se nalazimo mi ili naša porodica u ovom trenutku, možemo i moramo da živimo u svetlosti Božjih obećanja, držeći ih se celim svojim srcem, dušom i snagom, jer su ona, na kraju, naša jedina nada. Naša velika nada. Božja reč daje obećanja, obećanja koja – u kakvom god stadijumu da je naš život ili porodica – možemo tražiti za sebe, svoje voljene, svoju porodicu i svoju crkvu.

U ovoj poslednjoj sedmici ovog tromesečja, osvrnućemo se na određene biblijske izveštaje, obećanja i iskustva u različitim okvirima. Nastojaćemo da izvučemo pouke za nas danas, bez obzira na naše prilike: jer ko god da ste, gde god da ste, u kakvom god razdoblju života da se nalazite, imate borbe, strahove i brige. Na sreću, služimo Bogu koji ne samo da zna sa čim se suočavamo, već ko je, u to možemo biti sigurni, ispred svega toga.
