---
title:  Obraćanje srca u poslednjim danima
date:   27/06/2019
---

Mi kao adventistički hrišćani u određenom smislu vidimo sebe u ulozi Jovana Krstitelja. Vešću o reformi i pokajanju nastojao je da pripremi put za prvi Isusov dolazak; mi, kao pokret, smatramo da isto činimo za Njegov drugi dolazak.

`Pročitajte sledeći tekst uz molitvu: Luka 1,17. Kako ove reči prožimaju našu vest? `

Nebeski Otac obratio je srca svoje dece Sebi i obratio je srca svoje dece jednih prema drugima zahvaljujući Hristovom krstu. Ilijina poruka upućuje molbu porodicama da poveruju u ovu izuzetnu Radosnu vest (2. Korinćanima 5,18-21; uporedite: Efescima 2,11-18) i postanu ljudi ispunjeni blagodaću, dok Njegov Duh obavlja žetvu ljubavi u njima.

Svetu je očajnički potreban prikaz nesebičnog staranja, trajne posvećenosti i nepokolebljive predanosti Bogu. Hrišćanske porodice Božjom blagodaću mogu to da pokažu: ipak ne smemo zaboraviti da je poruka koju treba da objavimo svetu, poruka koja je i nama upućena. Dok se načela Jevanđelja, jedinstva, ljubavi i samopožrtvovnosti ne pokažu među nama, naročito u našim porodicama, bićemo nemoćni da objavimo ovu vest drugima. Sve rečite propovedi, logično razmišljanje i predstavljanje Biblije nisu dovoljni: svet treba u našem životu, naročito u porodičnom životu, da zapazi pokajanje, obraćena srca, ljubav i posvećenost o kojoj propovedamo. Kao što je Jovan Krstitelj imao silu da menja život i svoje propovedanje učini uspešnim, Božjom blagodaću možemo postići isto, ali samo do mere do koje smo spremni da sarađujemo.

Mi smo, preko Isusa, deo nebeske porodice (Efescima 3,15). Prema tome, bilo da našu porodicu sačinjava jedna ili više osoba, po­zvani smo da budemo Božji svedoci i naše svedočenje ništa ne može učiniti uspešnijim nego da pokažemo svetu šta porodica, bez obzira kolika je, može postati silom Jevanđelja.

`Šta na poseban način možete učiniti da pokažete najbliskijim osobama, bilo da je u pitanju član uže porodice ili neko drugi, da ih volite i da brinete o njima? `
