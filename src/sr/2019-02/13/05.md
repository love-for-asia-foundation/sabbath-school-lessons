---
title:  Obraćanje srca na Jordanu
date:   26/06/2019
---

Pored Gavrilovog proročanstva (Luka 1,17) i Isusove potvrde da je On prorečeni Ilija (Matej 11,14; Matej 17,12.13), pisci Jevanđelja potvrđuju da je Jovan Krstitelj bio »glasnik« koji je pripremao put Gospodnji (Matej 11,10, Marko 1,2; Luka 7,27; uporedite: Malahija 3,1).

`Zapazite glavna gledišta Jovanove poruke. Na koji način je njegova poruka uticala na »obraćanje srca«? Matej 3,2.8; Matej 14,4; Marko 1,4; Luka 3,3.8.9.11.13.14. `

Poput poljoprivrednika koji ore tvrdu zemlju da bi je pripremio za setvu, Jovan je osudio greh i pozvao grešnike da se pokaju. Ljudska priroda je takva da bez samoispitivanja, bez svesti o svom pravom stanju, čovek ne oseća nikakvu potrebu za nečim boljim. Njegova poruka usmerila je narod prema svetosti Božjih zahteva i njihovoj potrebi za Njegovom savršenom pravdom. Iskreno pokajanje je uvek obeleženo poniznošću i traženjem Božje pomoći da dođe do promene ponašanja. Otkrivajući plitko i sebično licemerstvo onih koji su Avrama smatrali svojim ocem, nastojao je da ukaže na dublje značenje vere njihovih otaca.

`Kako je poruka Jovana Krstitelja pripremila put Isusu? Jovan 1,35-37; Jovan 3,27-30.`

Jovanu je bilo pokazano da je Isus Jagnje Božje. Kada je Isusa predstavio na taj način (Jovan 1,29.36), on je doslovno uputio narod prema Gospodu. Andrija i još jedan Jovanov učenik, takođe Jovan, pisac Jevanđelja koji je napisao izveštaj o tom danu, ostavili su Jovana Krstitelja i postali Isusovi učenici. Ne samo da Ilijina poruka ukazuje na potrebu za pokajanjem; ona prepoznaje Onoga koji spasava od greha, podstiče oduševljavanje Njime i upoznaje narod sa Njim.

`Da Jovan Krstitelj uđe u vaš dom, šta mislite šta bi vam rekao?`
