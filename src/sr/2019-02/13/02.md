---
title:  Proročanstvo o obraćanju srca
date:   23/06/2019
---

`Uporedite proročanstvo o Ilijinom dolasku sa novozavetnim upućivanjem na ovaj događaj. Malahija 4,5.6; Matej 11,14.15; Matej 17,10; Marko 6,15; Luka 1,17.`

U Malahijino vreme, Božji poziv upućen narodu: »Vratite se k Meni, i Ja ću se vratiti k vama«, naišao je na oholi odgovor: ‘U čemu bismo se vratili?’« (Malahija 3,7) Razočaran prorok je izjavio da će im biti data još jedna prilika za probuđenje. Prisećajući se reforme obraćanja srca koju je započeo Ilija (1. O carevima 18,37), Malahija je predvideo da će on ponovo doći i »obratiti srce otaca k sinovima, i srce sinova k ocima njihovijem«. (Malahija 4,6)

Prema jevrejskoj tradiciji Ilija je trebalo da se lično pojavi kao Mesijin vesnik (uporedite: Matej 17,10; Marko 6,15). Međutim, Novi zavet predstavlja Jovana Krstitelja kao ispunjenje ovog proročanstva (Matej 11,14.15; Luka 1,17).

`Šta mislite šta znači izraz »obratiti srce«?`

Ovaj tekst može se primeniti na nekoliko načina: odnosi se na pomirenje izrailjskog naroda sa Gospodom. Bog kao Otac (Isaija 63,16) odvratio se od svog gneva prema svojoj deci (Mihej 7,18.19) i poziva ih da Mu se vrate (Isaija 44,22; Malahija 3,7). Odnosi se na ponovno spajanje kasnijih naraštaja sa njihovim vernim precima kroz zavetno obnovljenje. Proročki poziv Božjem narodu da slede veru patrijaraha više puta je upućivan u Starom zavetu. Da li će zemlja i dalje biti blagosloveno mesto boravka neposredno je bilo povezano za vernošću zavetu (5. Mojsijeva 4,29-31). Blagoslov se odnosi na oporavak i obnavljanje porodičnog života. Odnosi između roditelja i deteta praktično su izraz zavetne vernosti Bogu. Ovde je, takođe, ispunjenje odgovornosti prema roditeljima i deci povezano sa trajnim nasledstvom zemlje i Božjim blagoslovom (Priče 2,21).

`Kakva povezanost postoji između obnovljenog odnosa sa Bogom i obnovljenih odnosa u našim porodicama? Zašto jedno mora da pret­hodi drugom? `
