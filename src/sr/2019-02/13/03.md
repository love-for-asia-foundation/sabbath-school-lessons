---
title:  Obećanje o obnovljenju
date:   24/06/2019
---

Uvođenje obožavanja Vala u Izrailju od strane Jezavelje, Sidonke, žene cara Ahava, ubrzalo je moralni pad naroda. Božja učenja koja su uzdizala brak, porodicu i seksualnost bila su zasenjena rodoskrnavljenjem, bludom i drugim oblicima seksualnog razvrata. U ovo polje sukoba oko bogosluženja zakoračio je Ilija čije je značenje imena »Jehova je moj Bog« ukoravalo služenje Valu.

`Kakvo iskustvo je povezalo Iliju sa obaranjem neznabožačkih verovanja i uspostavljanjem novog života u porodicama? 1. O carevima 16,29-17,24; uporedite: Luka 4,25.26.`

Ilija je posle najavljivanja suše kao kletve nad zemljom bio obeležen čovek. Bog ga je zaklonio na neobičnom mestu – u domu siromašne udovice iz Sarepte Sidonske, u blizini Jezaveljinog rodnog mesta. Ilija je pozdravio udovicu iznevši pred nju tešku probu: da upotrebi poslednja drva za potpalu, ulje i brašno da ga nahrani i da Bogu poveri svoju budućnost. Njena vera postala je čuvena. Isus ju je lično kasnije naveo kao primer (Luka 4,26). Pošto su se njeno ulje i brašno protegli na mnogo dana, ova žena bolje je upoznala Gospoda. Onda se, tragično, njen sin jedinac razboleo i umro. U bolu koji je iskazala Iliji odražavala se njoj poznata religija iz njenog okruženja, izopačena verovanja koja su se uvukla u Izrailj, u kojima je nečiji greh mogao da zahteva žrtvovanje deteta (1. O carevima 17,18; uporedite: Jeremija 19,5; Mihej 6,7).

`Kakav uticaj je ponovni susret sa sinom izvršio na duhovno iskustvo ove udovice Feničanke? 1. O carevima 17,24. Šta možemo naučiti iz njenog izlaganja?`

Majčin odgovor otkriva uticaj Ilijine poruke. Vera u Boga i Njegovu reč javlja se u srcu kada je, Njegovom silom, život obnovljen i porodica ponovo sjedinjena. Mnogi se danas slažu sa učenjima koja se propovedaju, ali su mlaki u svom duhovnom iskustvu. Međutim, kada se istine Božje reči lično dožive, i dođe do probuđenja i obnovljenja u odnosima u domu, srce biva snažnije osvedočeno.

`Na kakav porodični susret još uvek čekate? Kojih Božjih obećanja se držite koja vam pružaju nadu da će do tog susreta doći?`
