---
title:  Pouka za učitelje
date:   28/06/2019
---

## PRVI DEO: OPŠTI PREGLED

Bilo da čitamo zavetne kletve u Tori (5. Mojsijeva 28) ili oštre ukore proroka (Od Isaije do Malahije), javlja se određeni obrazac. Glasi otprilike ovako:

a. Ja, Bog, spasao sam vas i dobro se starao o vama.

b. Vi ste Me odbacili.

c. Strašno pustošenje će nastupiti nakon vaše pobune.

d. Na kraju, oprostiću vam, spasiću vas i obnoviti.

Deo pod C je ponekad toliko mračan i slikovit (5. Mojsijeva 28; Jezekilj 23) da bismo zastali pre nego što ga upotrebimo za porodično bogosluženje. Međutim, ako nastavimo da okrećemo stranice, uočićemo tračak nade – nade da će se proroci vratiti (Malahija 4,5), da će se srca obratiti (Malahija 4,6) i da će Bog sve obnoviti.

Možemo li primeniti ovu nadu na porodice koje se raspadaju, supružnike koji ne veruju ili decu koja svetu daju šansu? Lekcija za ovu sedmicu ohrabruje nas da učinimo upravo to. Božje obnavljanje ove u greh pale planete je neopozivo obećanje. Mi ne možemo primeniti ovo obećanje tako da se potkopava slobodna volja. Međutim, ako iko može da ubedi srce, Božji Duh može. U tu nadu ulažemo svoje poverenje.

Ilijino iskustvo svedoči da se Bog veoma trudi da povrati vernost svoga naroda. Suša, podizanje udovičinog preminulog sina i suočavanje sa Valom, bogom protivničkog naroda, pokazuju da Bog ne odustaje lako od Izrailja (1. O carevima 17,1.22; 1. O carevima 18,19).

Možete li zamisliti porodični razgovor za večerom te noći kada je Izrailj video kako oganj silazi sa neba? Kada Bog pogleda Izrailj, ono što On zapravo vidi su pripadnici naroda i njihove porodice. Iz tog ugla gledano, svi Božji pokušaji da vrati Izrailj Sebi jeste pokušaj da dosegne porodicu.

Jovan Krstitelj je novozavetni Ilija (Matej 11,13.14). On ima Isusovu potvrdu da je više od proroka i da se ne može uporediti ni sa jednim „između rođenijeh od žena“ (Matej 11,11). Njegova poruka i život treba da budu predmet naše pažnje, naročito u vezi sa ohrabrenjem drugih (a možda i sebe) da se vrate Gospodu.

## DRUGI DEO: KOMENTAR

**Pismo**

Život i reči Jovana Krstitelja pružaju bogat materijal za nekoliko novih lekcija o temi vraćanja Gospodu koja se može upotrebiti u različitim kontekstima, uključujući i porodicu. Sledeći tekstovi i komentari služe kao polazna tačka za vas, kao učitelja, za dalje proučavanje ili diskusiju u razredu.

„Pokajte se, jer se približi Carstvo nebesko.“ (Matej 3,2)

Ovaj Jovanov nalog identičan je rečima koje je Isus izgovorio u toku svoje službe (Matej 4,17). Zapovedanje ljudima da se pokaju danas može izgledati netaktično, ali važno je da ne zaboravimo da je Jovan bio relativno uspešan. Ljudi su se krštavali i „ispovedali grehe“ (Matej 3,6). Šta je dalo takav podsticaj ovoj poruci? Bila je to činjenica da je nešto veliko bilo odmah iza ugla – Božje carstvo. Konačno ostvarenje Božjeg carstva u istoriji predstavljalo je vrhunac zaveta, kao i nadu i san svakog Jevrejina. „Dolazak Božjeg carstva je ono što čekamo čitav svoj život, generacijama!“ govorili su ljudi. Jovan i Isus bodrili su iščekivanje Božjeg carstva i nadu izrailjskog naroda (Luka 11,20; Luka 17,2). Njihova poruka, velikim delom, odnosi se i na nas danas. Promenu koju je Isus započeo i carstvo koje je ustanovio i dalje je u punom zamahu. Sveti Duh se izlio, dostupan je i menja srca sada kao što je činio u novozavetno vreme. Dovršenje Hristovog carstva prilikom Njegovog drugog dolaska se bliži. Šta čekate?, neko može da upita.

„Porodi aspidini! Ko kaza vama da bježite od gnjeva koji ide?“ (Matej 3,7)

Očigledno da nalog o pokajanju farisejima i sadukejima nije bio dovoljno snažan (Matej 3,7). Obično kada razmišljamo o „obraćanju srca“ Gospodu kod članova porodice ili prijatelja, mi mislimo na one koji nisu zainteresovani za Boga ili one koji otvoreno napuštaju svaku sličnost sa hrišćanskom etikom. Međutim, šta je sa srcem vernika koji idu u crkvu, srcem koje je postalo hladno i kritički nastrojeno? Ko ih upozorava da su u opasnosti? Odgovor obično glasi. „Niko.“ Fariseji i sadukeji su verske vođe svoga vremena, koji su, zajedno sa ostalima na uzvišenim položajima, upućivali kritike drugima, ali nisu trpeli da ih primaju. Jovan je od njih tražio više od usmenog pokajanja. Reči su jeftine; ti ljudi bili su majstori verske rečitosti. Ono što je Jovan tražio od njih pomalo je nejasno u starijim prevodima: „Rodite, dakle, rod dostojan pokajanja.“ (Matej 3,8) Šta to tačno znači? To znači da moramo ostaviti upotrebu verskih žargona i umesto toga činiti dela (rodove) koja su dostojna pokajanja, koja svedoče da smo se pokajali i koja dokazuju da smo se pokajali, promenili i obratili Bogu. Naše reči, verovanja i ljubav se potvrđuju delima. Ovo spoljašnje pokazivanje unutrašnjeg obraćenja je test koji licemeri, ukoliko se ne promene, ne mogu proći.

„Jer Jovan dođe, koji ni jede ni pije, a oni kažu: đavo je u njemu. Dođe Sin Čovječij, koji i jede i pije, a oni kažu: Gle čovjeka izjelice i pijanicem druga carinicima i grješnicima.“ (Matej 11,18.19)

Mesne crkve, i politika i neprikladne grupe koje zapažamo u njima, mogu stati na put vernikovim iskrenim naporima da ohrabre prijatelje ili voljenu osobu da se vrati Isusu. Koliko puta je bilo rečeno: „Kako mogu pozvati nekoga u crkvu kada se u njoj svašta događa?“ Sigurno je da u našoj crkvi postoji spektar verovanja i praksi koje mogu izazvati napetost. Međutim, činjenica da su Isus i Jovan bili ukoreni što su se pojavili na suprotnim krajevima spektra treba da pruži određenu sliku. Zbog Jovanovog strogog načina života smatralo se da je ispunjen demonima. Isus, koji je voleo da ostvaruje zajednicu sa ljudima, okarakterisan je kao izjelica. Pa ipak, Isus Mesija i Njegov proročki preteča Jovan bili su na istoj strani. Vladao je duboki sklad među njima, osnažen dubokom posvećenošću Bogu i širenjem vesti o Njegovom carstvu.   

Ovaj sklad je ohrabrujuća vest za one koji se vraćaju Gospodu i ponovo počinju da idu u crkvu. To znači da dva različita „tabora“ unutar određene crkve, iako se veoma razlikuju, nastoje da ugode istom Bogu. To znači da Bog prihvata njihovo obožavanje, iako nesavršeno. Takođe znači da ne moramo da utvrdimo koji tabor je „ispravan“, a zatim da se osetimo u obavezi da mu se pridružimo. Nikada ne možete pogrešiti kad se pridružujete Isusovoj strani – sve kušajući i dobro držeći (1. Solunjanima 5,20). Ovakvo gledište ne podrazumeva da su sve grupe podjednako ispravne u onome čega se drže: ali treba da podseti vernike koji se vraćaju da frakcije unutar crkve nemaju vlast da određuju crkveno iskustvo pojedinaca. Uvek potražite treću opciju između dve krajnosti, i ne zaboravite mudre reči G.K. Čestertona:

„Čitav savremen svet podelio se na konzervativnu i progresivnu struju. Posao progresivne struje jeste da nastavi da čini greške. Posao konzervativne struje je da spreči da se greške isprave.“ (Illustrated London News, 19. april 1924, preuzeto sa www.christiantoday.com)

I Jovan i Isus vodili su način života na koji su drugi upirali prstom da bi diskreditovali njihov odnos sa Bogom. Podsetite one koji se vraćaju Gospodu da ako su ljudi u Isusovo vreme učinili to Božjem Sinu i najvećem „između rođenijeh od žena“, ljudi današnjeg vremena mogu njima to, takođe, učiniti. Ohrabrite se i smatrajte prednošću da hodate u cipelama tih ljudi.

„Onaj treba da raste, a ja da se umanjujem.“ (Jovan 3,30)

Jovan Krstitelj bio je prvi prorok koji je 400 godina posle Malahije podigao svoj glas. Preko njega je ispunjeno proročanstvo o povratku Ilije. Jovan je imao učenike koji su ga zvali učiteljem. Primio je najveću potvrdu od Mesije lično. Njegova slava bila je stvarna i raširena u celom Jerusalimu. Međutim, njegov uticaj i omiljenost doživeli su pad u odnosu na naglu slavu mlađeg rođaka. Njegov odgovor na to je glasio: „Ova, dakle, radost moja ispuni se.“ (Jovan 3,29) Ako postoji osobina Jovanovog karaktera na koju se vredi ugledati, onda je to poniznost. Vraćanje Gospodu, možda i crkvi kojoj smo nekada pripadali, može biti iskustvo poniznosti: ali poniznost je lepo iskustvo. Ukoliko se prihvati na putu prema Hristu, putovanje će postati još draže.

## TREĆI DEO: PRIMENA U ŽIVOTU

Josif je pozvao „izgubljene ovce“ da se vrate u crkvu, a zatim je posmatrao kako stoje ogorčeno i hladno dok ih nasmešeni vernici i stari prijatelji pozdravljaju dobrodošlicom. Kasnije ih je upitao kako im se sve čini, a oni su odgovorili: „Niko nije bio ljubazan prema nama. Samo su gledali u nas. Verovatno su nas osuđivali.“ Ono što se zapravo dogodilo jeste da su na sve projektovali svoja osećanja gorčine i gneva, dok su vernici činili sve što je u njihovoj moći da pokažu ljubaznost. Međutim, popuštanje ovakvom stavu omogućilo im je da odu iz crkve i od Boga osećajući se opravdano jer „vernici smatraju da su bolji od drugih“.

Oh, koliko je poniznost Jovana Krstitelja bila potrebna u ovom slučaju: čoveka koji je posmatrao kako njegovi učenici i uticaj prelaze kod drugoga; čoveka čija najveća radost nije bila da mu se drugi dive, već da uzdigne Gospoda. Crkva je mesto bogosluženja, mesto na kome pevamo Bogu, molimo se, proučavamo o Bogu i posvećujemo Mu svoj život. Ako idemo u crkvu, ali zanemarujemo svrhu svog odlaska tamo – ako zanemarujemo Boga – onda će naš ranjeni ego doći do izražaja.

1. Ispričajte prethodnu priču u svom razredu. Kakvu pripremu treba izvršiti i kakva se priprema može izvršiti pre nego što pozovemo „izgubljene ovce“ da prođu kroz crkvena vrata?

2. Zamolite razred da podele svedočanstva o tome zašto se neko vratio u crkvu. Kakvi obrasci se javljaju, ako ih uopšte ima? Čemu nas mogu naučiti? Kako nam mogu pomoći da postanemo uspešniji u svojim naporima da vratimo i zadržimo vernike? 
