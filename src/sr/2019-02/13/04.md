---
title:  Obraćanje srca na oltaru
date:   25/06/2019
---

`Pročitajte: 1. O carevima 18,20-45. Zapišite na linijama o čemu se radi u ovom događaju. Iako je okvir potpuno različit, kako se načela koja zapažamo u ovom izveštaju mogu primeniti u porodičnom životu?`

Ilija je na gori Karmil čeznuo da narod obnovi zavet, da se vrati veri svojih otaca koja će doneti isceljenje njihovom životu, domu i zemlji.

Čas večernje žrtve. Nakon što su neznabožački sveštenici doživeli neuspeh prinoseći žrtvu, došao je red na Iliju koji je promišljeno postupio. Doba dana usmerilo je pažnju na Božji plan otkupljenja otkriven u službi u Svetilištu (uporedite: 2. Mojsijeva 29,41). Poziv »pristupite k meni« (1. O carevima 18,30) podseća na to kako je Spasitelj pozdravljao grešnike (uporedite: Matej 11,28). Roditelji koji su žalosni, jer je njihovo dete zašlo sa puta mogu biti sigurni da ga Bog voli isto tako iskreno kao što je voleo Izrailjce. Bog neprestano radi da k Sebi privuče zalutale.

Ilijina usredsređenost na Gospodnji oltar u našem vremenu ima istu vrednost, kada se Isus i Njegova spasonosna blagodat uzdižu u porodicama. Porodično bogosluženje je prilika da razgovaramo sa Njim u molitvi, da jedni drugima pričamo o Njemu, da prihvatimo ponovo Njegov besplatan dar spasenja, i da svom srcu damo vremena da razmišlja o Njegovim učenjima.

Odgovor koji je Ilija tražio od njih pokazao bi da ih je Bog vratio k Sebi. U tekstu 1. O carevima 18,37. je zabeleženo: »Da bi poznao ovaj narod... kad opet obratiš srca njihova.« Mi ne možemo obratiti svoja srca Bogu; možemo samo odgovoriti na Njegovu blagodat koju besplatno nudi.

Oganj koji spaljuje nije pao na krivce, već na žrtvu, ukazujući na Isusa koga »nas radi učini grijehom, da mi budemo pravda Božija u Njemu«. (2. Korinćanima 5,21) Priznanje i hvala teku sa usana naroda. Pošto nisu odgovorili na Božji poziv, lažni sveštenici bili su pogubljeni. Tada je osvežavajuća kiša okončala kletvu izrečenu nad zemljom.

`U kakvom stanju je vaš »oltar« u domu? Na koje posebne načine možete »ponovo izgraditi oltar« u svom domu, ukoliko je potrebno da se ponovo izgradi? `
