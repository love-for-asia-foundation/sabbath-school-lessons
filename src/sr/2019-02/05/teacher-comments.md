---
title:  Pouka za učitelje
date:   03/05/2019
---

## PRVI DEO: OPŠTI PREGLED

Porodičan život je složen. Potrebna nam je sva pomoć koju možemo dobiti. Tekst za pamćenje za ovu sedmicu ukazuje da moramo progutati svoj ponos i „na svoj razum ne oslanjati se“ (Priče 3,5). Budimo iskreni i priznajmo da nam je potreban spoljašnji podsticaj od Gospoda da bismo bili dobri očevi i majke, sinovi i kćeri. Budući da su Priče Solomunove riznica opažanja o porodičnom životu, u lekciji se „mudro“ traži vođstvo na stranicama te knjige.

Porodica nastaje kada dve osobe odluče da se posvete jedna drugoj za ceo život. Bilo da se deci to sviđa ili ne, roditelji su često u dobroj poziciji da posavetuju ko bi bio, ili ne bi bio, dobar bračni drug. Priče Solomunove mnogo govore o tome sa kim ne treba stupati u zajednicu, i obično se nazivaju ženama tuđim (Priče 2,16-19; Priče 5,3-14; Priče 7,4-27). Međutim, nije teško primeniti isto načelo da bismo izbegli pogrešnog muškarca. Možda činjenica da se Priče Solomunove završavaju ukazivanjem poštovanja prema „vrsnoj ženi“ (Priče 31,10-31) delimično predstavlja protivtežu činjenici da se samo govori o „ženi tuđoj“, a ne i o „muškarcu tuđem“.

Postupci roditelja imaće neposredan uticaj na karakter dece. Koliko je, onda, važno da njihov uticaj bude mudar i odmeren (Priče 15,1). Iako se zanemarivanje discipline smatra pogubnim za decu (Priče 23,14), kontekst zaveta je da su roditelji vođeni ljubavlju prema Bogu. Pod tim uticajem, deca bi trebalo da budu učena o Bogu njihovih otaca (5. Mojsijeva 6,4-9).

## DRUGI DEO: KOMENTAR

**Teološki uvod**

Bog preuzima rizik. On je dobrovoljno stvorio slobodna moralna bića koja imaju mogućnost da Mu pokažu ljubav ili da požele da nemaju ništa sa Njim. U određenom smislu, Bog je izgubio svoj ulog. Njegov univerzum se pobunio. Izgubio je svoje anđele. Izgubio je ljude. Najgore od svega, Njegov Sin bio je ubijen od strane onih koje je stvorio. Pa ipak, za Boga sve je to vredelo – zbog porodice.

Da li postoji ijedna institucija koja obuhvata tako suprotne činjenice kao porodica? Sa jedne strane, može pružiti sigurnost i ljubav u najvećoj meri. Sa druge strane, u njoj se može gajiti najdublji bol i prezir, prikriti najužasnije nasilje, i izopačiti duše mladog naraštaja. Kada zasnujemo svoju porodicu, učestvujemo u božanskom riziku stvaranja odnosa. Biramo bračnog druga, u početku potpunog stranca čiju budućnost ne znamo, sa kim ćemo zauvek povezati svoj život. Imamo decu koja su „zavežljaj radosti“. Međutim, uskoro shvatamo da su ona, takođe, zavežljaji mogućnosti u kojima se ta početna radost ili povećava ili prekida u bolu i tuzi. Pa ipak mi, kao i Bog, nastavljamo da sjedinjujemo svoj život sa drugima i zasnivamo porodice. Zašto? Možda reči Bob Benetove pesme ističu istinu vrednu razmišljanja: „Ljubav je jedini rizik vredan preuzimanja.“

Kada nas je Bog, čija je sama suština ljubav (1. Jovanova 4,8), stvorio prema svom obličju (1. Mojsijeva 1,26), želja da volimo i budemo voljeni postala je neizbrisivo urezana u našoj prirodi. Iako je greh uneo toliku pometnju među delima stvaranja, čak je i on imao poteškoća da izbriše ljubav kao vrhovni etički princip među ljudima. Koliko bi ljudi na planeti moglo iskreno reći da više vole život u kome nema nimalo ljubavi? Ne mnogo njih. Pošto su porodice izvori ljubavi koja se ispoljava u odnosima, one su prisutne svuda. Bog je tako želeo (1. Mojsijeva 1,28; 1. Mojsijeva 2,24). Porodična ljubav može nas navesti da čujemo šapate Božje ljubavi prema nama. Elen Vajt to potvrđuje sledećim rečima: „AAA“ (Put Hristu, str. 10. original)

Ne čudi, onda, što je porodica postala sotonina meta koju želi da uništi. Iz tog razloga su  nam potrebne višedimenzionalne porodične slike Boga kao Oca i Supruga (2. Mojsijeva 4,22; Jeremija 31,32) i Isusa kao Sina, Ženika i Brata (Jovan 3,16; Marko 2,19; Rimljanima 8,29). U stvari, svaki uvid u Božji karakter (koji je ljubav) pruža nam merilo po kome treba da negujemo ljubav u svojoj porodici. Priče Solomunove su odlučan pokušaj jednog cara da prenese nasledstvo božanske mudrosti svojoj deci. Neka njegovo zaveštanje dovede do toga da naše porodice odražavaju Božji san o ponovo ujedinjenim delima stvaranja – sveopštoj porodici, podržanoj Njegovom ljubavlju.

**Pismo**

Možda najznačajnija pouka Priča Solomunovih jeste da postoje Priče Solomunove. Sadržana poruka svim naraštajima glasi: „Roditelji, razgovarajte sa svojom decom.“ Zapazite da, kada je Mojsije izgovarao Izrailju Božje zapovesti, rekao je da te reči treba da budu u našem srcu. On odmah nastavlja i kaže da ove reči treba da budu i u srcu naše dece (5. Mojsijeva 6,4-7). Izrazom „poučavaj ih marljivo“ u Bibliji kralja Džejmsa prevedena je jevrejska reč shaman, koja potiče ili od korena koji znači „ponavljati“ (na primer: „reci ih svojoj deci i nemoj prestajati da im govoriš“ [New Jerusalem]) ili od korena koji znači „naoštriti“ ili „urezati“ (na primer: poučavati odsečno, kao u „usadite ih svojoj deci“ [NAB]). I ponavljanje i duboko usađivanje zapovesti u vezi sa poučavanjem dece odgovaraju kontekstu.

Dakle, kako bi trebalo na smisleni način podeliti sa decom 1) mudre izreke cara Solomuna, 2) uzbudljive izveštaje o Izrailju i 3) zapovesti i načela Božjeg zakona? Ako se vratimo na model učenja zasnovan na ponavljanju i urezivanju u misli iz 5. Mojsijeve, ostatak stiha bi verovatno mogao da nam kaže kako upravo to da učinimo. „I govori o njima kad sjediš u kući svojoj i kad ideš putem, kad liježeš i kad ustaješ. I veži ih sebi na ruku kao znak, i neka ti budu počeonik među očima.“ (5. Mojsijeva 6,7.8) Sedenje, hodanje, ležanje i ustajanje u prenesenom značenju obuhvataju različite položaje i kontekste u kojima čovek može da se nađe u toku dana. Ove aktivnosti, takođe, obuhvataju ceo dan. Prema tome, u raznovrsnim iskustvima u čitavom danu, majka i otac jednostavno pričaju (dabar), razgovaraju, razmišljaju naglas, ili čak pevaju o Božjim rečima. Deca slušaju i menjaju se.

Međutim, roditelji ne pričaju samo o Bogu i Njegovim rečima radi dečjeg dobra. Setite se, sve naložene reči prvo treba da budu „u tvom srcu“: odnosno, srcu roditelja. Misao da ove reči ostanu u umu „kao počeonik među očima“ osnažuje načelo o srcu. To je ono o čemu roditelji već razmišljaju.

Ali, čak i imati ih na umu nije dovoljno. Ako roditelji žele da njihova vera i poštovanje prema Bogu bude preneto na decu, onda Njegovi zakoni treba da budu privezani „na ruku kao znak“. Postupci roditelja treba da pokažu kako izgledaju Božji zakoni izraženi u ljudskom životu. U suprotnom, sve Božje reči biće kontraproduktivne. Kao posledica, deca će se držati po strani jer će ih odbiti parada roditeljskog licemerstva pred njihovim očima.

Kada Gospod zapoveda da se Pasha obeležava u novoj zemlji, On gleda unapred i želi da roditelji budu spremni kada ih deca zapitaju o tom prazniku (2. Mojsijeva 12,26). Možda je to najpre svrha praznika – da podstakne toliku radoznalost naše dece da oni učine ono što se svaki bogobojazni roditelj nada da će učiniti: postavljati pitanja o Bogu i Njegovim putevima.

Pored toga, pitanje koje deca postavljaju možda neće jednostavno glasiti: „Šta predstavlja ovaj praznik?“, već „Šta ovaj praznik znači vama?“ (2. Mojsijeva 12,26) Ako se dogodi ovo drugo, onda roditelji ne rešavaju jednostavno problem dajući neki teorijski odgovor ili navodeći još jedan biblijski tekst. Deca ne mogu uvek videti ili čuti Boga iz prve ruke, ali posmatraju i slušaju svoje roditelje. Ukoliko majka i otac podele svoje iskustvo o tome šta Bog i Njegovi zakoni znače za njih, njihovi odgovori mogu još više dobiti na značaju i možda stvoriti nezaboravne porodične trenutke. Možda je ovaj model idealan za prenošenje biblijskog znanja na sledeći naraštaj. „Šta to znači?“ mora u idealnom slučaju biti praćeno odgovorom na pitanje: „Šta ovaj praznik znači za mene u mom životu?“

## TREĆI DEO: PRIMENA U ŽIVOTU

Hrišćanska adventistička crkva je zajednica bogata informacijama. Mi poznavanje Biblije, proročanstvo i brojne savete Elen Vajt smatramo veoma važnim. Crkva, u duhu Solomuna koji se obraća svojoj deci, pripremila je lekciju za ovu sedmicu da pruži uvid u to kako imati najbolju moguću porodicu. Da ne bismo bili obasuti dodatnim savetima, odeljak pod nazivom Pismo u izdanju Pouke za učitelje bavi se time na koji način sama Biblija daje rešenja kako da prenesemo pobožnu mudrost kao nasledstvo. Navedeni su tekstovi koji se prvenstveno odnose na decu, ali su načela korisna za sve članove porodice. Zatim, tu su i tekstovi koji daju slične zaključke, ali ništa ne govore o deci ili porodici (na primer: „Neka se ne rastavlja od usta tvojih knjiga ovoga Zakona, nego razmišljaj o njemu dan i noć, da držiš i tvoriš sve kako je u njemu napisano.“ Isus Navin 1,8) Naglasite ovu pojedinost onima koji nisu u braku ili roditeljima bez dece da ne bi smatrali da se ove pouke ne odnose na njih.

Sledi nekoliko ideja kako uključiti Priče Solomunove u porodičan život:

1. Zapazite da Priče Solomunove imaju 31 poglavlje – jedno za svaki dan u mesecu. Poučite svoje učenike da čitaju jedno poglavlje dnevno u toku jutarnjeg bogosluženja i podstaknite ih da kažu koja je njihova omiljena poslovica.

2. Ohrabrite članove svog razreda da održe porodičan sastanak na kome će svako od njih u svojim porodicama podeliti sa kakvim borbama i brigama se suočavaju u svom životu. S obzirom da se Priče Solomunove dotiču raznovrsnih tema, posavetujte svoje učenike da potraže da li se jedna ili dve poslovice odnose na neku od borbi spomenutih na njihovom porodičnom sastanku. Predložite da članovi porodice zajedno nauče napamet tu prikladnu poslovicu.
