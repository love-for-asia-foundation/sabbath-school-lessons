---
title:  Ispravljanje sa ljubavlju
date:   30/04/2019
---

`Šta Priče Solomunove uče o važnosti discipline i ispravljanja deteta? Priče 10,17; Priče 23,13.14, Priče 29,1.15.`

Roditelji ponekad disciplinuju decu da bi im u um utisnuli šta je društveno neprihvatljivo ponašanje, da bi kaznili neposlušnost ili da bi izrazili svoje nezadovoljstvo kada su posramljeni. Međutim, šta je Božja namera u vezi sa disciplinom za ove mlade članove Njegove porodice? U Pričama Solomunovim disciplina je postavljena u okvir nade za budućnost (Priče 19,18). Pobožni roditelji znaju da deca imaju grešnu prirodu. Samo jedna sila može im pomoći u tome, ta sila je Hristos (vidi: Elen Vajt, Vaspitanje, str. 29. original). Misija hrišćanskog roditeljstva, uključujući i disciplinu, jeste povesti decu Bogu.

Potpora nežnoj biljci. Disciplina se kroz Hrista ne posmatra kao kazna, niti izražavanje autoriteta, već kao spasonosno ispravljanje. Božji plan je da roditelji puni ljubavi, znajući snagu greha, vode korake svoje dece prema Hristu. Brižni roditelji ispravljaju ljubazno i čvrsto, obuzdavajući i vodeći decu u ranim godinama, kao što vrtlar pruža potporu novozasađenom drvetu, dok mladi ne steknu samokontrolu, ne počnu da se oslanjaju na Boga i ne počnu da sarađuju u božanskom planu spasenja, rasta i zrelosti.

`Kakvu poruku upućenu roditeljima pronalazimo u sledećim tekstovima: Priče 13,24; Priče 23,13.14?`

U okviru disciplinovanja dece u samo nekoliko stihova spominje se »prut« (jevrejski šebet). Misao da roditelji treba da koriste prut kao što ga nebeski Pastir koristi kada vodi svoje stado (Psalam 23,4) široko je prihvaćena u literaturi o hrišćanskom roditeljstvu. Na drugim mestima, Pismo upućuje na strpljivo poučavanje, stalno oblikovanje, dobru komunikaciju i bliske odnose da bi se uticalo na promenu dece (5. Mojsijeva 11,18.19). Detetovo osećanje da je voljeno od strane roditelja neophodno je da bi disciplina imala svoje željeno dejstvo, da bude korektivna i spasonosna (Priče 13,24).

`Kada disciplina promaši svoj određeni cilj time što je previše oštra ili pogrešno shvaćena, kako roditelji mogu postaviti stvari na pravo mesto kad su njihova deca u pitanju? `
