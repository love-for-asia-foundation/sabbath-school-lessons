---
title:  Istinski bogata žena
date:   02/05/2019
---

`Priče Solomunove završavaju se rečima hvale upućenim ženi plemenitog karaktera. Utvrdite karakteristike i osobine koje su pohvaljene. Priče 31,10-31. `

Žena opisana u ovom tekstu je posebna, a takva je i poezija. Svaki stih, počevši od Priča 31,10, započinje jednim od 22 slova jevrejskog alfabeta. Iz ovog odavanja počasti vrsnoj ženi stičemo utisak da čak i ceo alfabet jednog naroda jedva pruža dovoljan okvir da se ona pohvali na odgovarajući način.

Naglašavanje važnosti stupanja u brak sa dobrim supružnikom u Pričama Solomunovim odražava se u rabinskoj izreci: »Čovekov dom je njegova supruga.« »Vrijedna je žena vijenac mužu svojemu; a koja ga sramoti, ona mu je kao trulež u kostima.« (Priče 12,4) Tu, na kraju Priča Solomunovih, navedene su mnoge različite veštine, utkane idealistički u portret jedne žene: šivenje odeće, kupovina nepokretne imovine, bavljenje poljoprivredom, upravljanje domom i novčanim sredstvima. U međuvremenu, ona se dobro stara o svojoj porodici, koja je voli i hvali.

Ne treba očekivati da ove raznolike talente poseduje svaka žena; niti su uzor po kome muževi treba da ocenjuju svoje žene. Opisivanjem ovih sposobnosti i osobina, Priče Solomunove poručuju šta je najvažnije i uopšteno najznačajnije za žene, kao i za muškarce: odlike poverljivosti, saosećanja, pouzdanosti, vernosti, ljubaznosti i marljivosti. Tajna takvog života, prema tekstu Priče 31,30, jeste da se ona »boji Gospoda«.

U tekstu Priče 31,10. reč za »vrsna« ili »plemenitog karaktera« označava »snagu«, »moć« ili »bogatstvo«. Prevedena je kao »bogatstvo« u tekstu Psalam 62,10. i opisuje »junake« Isusa Navina (Isus Navin 1,14). Voz pohvaljuje Rutu rečju »poštena« (Ruta 3,11). U Pričama Solomunovim 31,10. pisac se igra pojmom »bogatstvo«. Pravo bogatstvo nalazi se u karakteru, poštenju i strahu Gospodnjem. To u velikoj meri prevazilazi vrednost bisera.

`Koje hrabre i vrsne žene su uticale na vaš život? Kako biste proširili listu osobina, vrlina i sposobnosti karaktera pobožne žene? `
