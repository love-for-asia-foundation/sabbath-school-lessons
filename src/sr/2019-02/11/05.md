---
title:  Prema veri prvog naraštaja
date:   12/06/2019
---

`Kakva kriza vere je nastala u Izrailju kada su Isus Navin i njegov naraštaj umrli? Sudije 2,7-13.`

Istraživanja o tome kako se vrednosti i verovanja u organizacijama kao što su Crkve prenose na kasnije naraštaje pokazuju da osnivači imaju veoma visok nivo posvećenosti verovanjima. Oni su se prvi zalagali za njih. Posle jednog ili dva naraštaja, mnogi izgube iz vida načela koja se kriju iza vrednosti. Oni mogu ostati deo organizacije, ali više iz navike. U kasnijim naraštajima, postoji sklonost da se navike pretvore u običaje. Žar osnivača više ne postoji.

`Kaže se da Bog nema unučad, samo decu. Šta mislite šta to znači? Vidi: Jovan 1,12.13; Jovan 3,7; 1. Jovanova 5,1.`

Uobičajen pristup prenošenju vrednosti u mnogobrojnim hrišćanskim naraštajima bio je da stariji jednostavno kažu mladima u šta veruju. Međutim, saznavanje u šta roditelji veruju ili u šta Crkva veruje nije lična vera. Biti hrišćanin je više od pripadanja organizaciji koja ima svoju istoriju i dogmu. Prava vera nije nešto što se genetski prenosi, što se prirodno prenosi sa jednog naraštaja na drugi. Svako lično treba da upozna Hrista. Roditelji mogu mnogo da učine. Crkva kao celina, a naročito roditelji, treba da učine sve što mogu da stvore okruženje u kome će mladi poželeti da naprave taj pravi izbor, ali na kraju, naraštaj se spasava ili je izgubljen za Jevanđelje tako što se spasava ili je izgubljena jedna po jedna osoba.

Džoi, odrekavši se ateizma, pridružio se kao odrasla osoba nakon snažnog iskustva obraćenja Hrišćanskoj adventističkoj crkvi. Oženio se adventistkinjom i dobio decu koju su, naravno, odgajali u veri. Jednog dana, razmišljajući o duhovnom stanju svoje dece, rekao je: »Da samo moja deca mogu da steknu iskustvo koje sam ja stekao.«

`Šta biste mu rekli? `
