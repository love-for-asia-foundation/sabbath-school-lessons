---
title:  Trkači dvadeset i prvog veka
date:   13/06/2019
---

U svojoj popularnoj parafrazi Biblije Poruka, Eugen Peterson koristi reč »poruka« gde god se u Bibliji pojavljuje reč »Jevanđelje«. Radosna vest o Isusu je zaista poruka koja je ovom svetu danas potrebna. Hrišćanske porodice pozvane su da je zajedno dožive i da je objave bez obzira u kakvoj kulturi žive.

`Kako biste ukratko izneli »poruku« na osnovu sledećih tekstova? Matej 28,5-7; Jovan 3,16; Rimljanima 1,16.17; 1. Korinćanima 2,2; 2. Korinćanima 5,18-21.`

Najranija vest koju su učenici svuda objavljivali bila je vest o vaskrsenju Isusa Hrista. Hrišćanske porodice danas pridružuju se dugačkoj koloni trkača objavljujući: »On je ustao iz mrtvih«, kao što je lično rekao. (Matej 28,7) Stvarnost Njegovog vaskrsenja čini verodostojnim sve što je Isus rekao o Sebi, o Bogu i Njegovoj ljubavi prema grešnicima, o opraštanju, i sigurnosti večnog života verom u Njega.

Revni za Jevanđelje. Pismo nam daje letimičan uvid u dalekosežan uticaj Jevanđelja na život Isusovih ranih sledbenika. Oni su otvorili svoj dom za proučavanje Biblije; molili su se i jeli zajedno, delili su novac i sredstva, i brinuli jedni o drugima. Cela domaćinstva su prihvatala vest. Da li su odjednom postajali besprekorni ljudi? Ne. Da li je među njima bilo sukoba i neslaganja? Da. Međutim, ovi Hristovi sledbenici bili su drugačiji. Priznali su svoju potrebu za Bogom i jednih prema drugima. Prednost su dali jedinstvu i skladu u domu i Crkvi, nastojeći da ispune Isusovu molitvu iz Getsimanskog vrta (Jovan 17,20-23). Hrabro su svedočili jedni drugima i nevernicima, izlažući čak i svoj život opasnosti zbog svojih verovanja.

Takvo mora biti i naše iskustvo. Čak i u današnje vreme, sumnjičavom prema pobožnosti, ljudi koji su oduševljeni nečim ipak bivaju saslušani. Duh čezne da ispuni ljudska srca oduševljenjem za Jevanđeljem. Kada Radosna vest zaista postane radosna u našem srcu kakva je i u Božjoj reči, njeno objavljivanje biće spontano i nezau­stavljivo.

`Kakve promene treba izvršiti u vašoj porodici koje vam mogu pomoći da postanete bolji vesnik »poruke« koju smo pozvani da širimo? `
