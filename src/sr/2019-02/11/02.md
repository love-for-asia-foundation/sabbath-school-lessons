---
title:  Čvrsto se držite onoga što je dobro
date:   09/06/2019
---

Dok se Jevanđelje širi planetom, hrišćani se susreću sa različitim kulturama i običajima, od kojih se mnogi tiču porodičnih i društvenih odnosa. Jedno od najvećih pitanja upućeno hrišćanskim misionarima jeste kako treba da se odnose prema različitim kulturološkim merilima u mnogim oblastima, uključujući i porodične odnose, koje možda lično smatraju neprijatnima.

`Pročitajte: Dela 10,1-28.34.35. Šta iz ovih stihova možemo naučiti o potrebi da nadvladamo lične prepreke i predrasude kada smo u dodiru sa drugim kulturama?`

Hristos je umro za grehe svakog ljudskog bića, gde god da se ono nalazi. Mnogi ljudi još uvek nepoznaju ovu uzvišenu istinu. Objavljivanje ove vesti uz poziv da se odgovori na nju je evanđeoska misija hrišćana. Pošto Bog ne gleda ko je ko, hrišćani su pozvani da se prema svakome ophode pošteno i sa poštovanjem, dajući mu priliku da prihvate Radosnu vest koja im je upućena.

`Do kakvih zaključaka su rani hrišćanski misionari došli u vezi sa predstavljanjem Jevanđelja drugim kulturama? Kakvo načelo možemo izvući iz ovih tekstova? Dela 15,19.20.28.29; 1. Korinćanima 2,2; 1. Solunjanima 5,21.22.`

Iako se u svim kulturama ogleda palo ljudsko stanje, u njima se, takođe, neguju verovanja koja su u skladu sa Pismom i koja su korisna za ostvarivanje cilja Jevanđelja. Vrednost data bliskim odnosima u porodici i zajednici u mnogim delovima sveta jedan je od takvih primera. Hrišćani mogu da podrže i osnaže ono što je dobro i u skladu sa biblijskim načelima.

U isto vreme, Božja istina ne sme se ugroziti. Crkvena istorija, nažalost, pokazuje da su kompromisi i prilagođavanje kulturama doprineli razvijanju pseudohrišćanskih verovanja koja nastupaju kao autentično hrišćanstvo. Sotona tvrdi da je bog ovoga sveta i rado širi zbrku. Međutim, Isus je otkupio ovaj svet, i Njegov duh vodi Njegove sledbenike prema istini (Jovan 16,13).

`U kojoj meri je vaša vera oblikovana pod uticajem vaše kulture, a u kojoj pod uticajem biblijske istine? Kako možete da naučite da to razlikujete? Spremite se da obrazložite svoj odgovor u razredu. `
