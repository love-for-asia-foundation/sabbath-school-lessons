---
title:  Smrt i usamljenost
date:   24/04/2019
---

Neko je jednom prilikom postavio pitanje: Kakva je razlika između ljudi i pilića kad je reč o smrti? Odgovor je da za razliku od pilića koji umiru, mi ljudi, koji, takođe, umiremo, znamo da ćemo umreti. Pilići ne znaju. I upravo to znanje o svojoj predstojećoj smrti u velikoj meri utiče na na to kako sada živimo.

Kao što znamo, svi odnosi, uključujući i brak, pre ili kasnije završe se našim najvećim neprijateljem: smrću. Bez obzira koliko zajednica bila bliska, bez obzira na veliku ljubav, duboko zajedništvo, vreme provedeno zajedno, mi kao ljudska bića (za razliku od pilića) znamo da će pre ili kasnije nastupiti smrt (osim ako se Isus pre toga ne vrati), i da će naš odnos, kada se to dogodi, prestati. Takva je naša sudbina od počinjenog prvog greha i tako će biti do Isusovog dolaska.

Biblija ne govori ko je prvi umro, Adam ili Eva, ali mora da je bilo posebno bolno za drugog, naročito zato što smrt kao prvo nikada nije trebalo da bude deo života. Ako je, kao što smo videli u prethodnoj lekciji, umiranje jednog lista u njima izazvalo žalost, ko može zamisliti kako su doživeli smrt supružnika?

Problem je što smo se mi toliko navikli na smrt i što je uzimamo za gotovo. Međutim, smrt nikada nije trebalo da bude deo ljudskog iskustva. Otuda se, čak do današnjeg dana, borimo da pronađemo smisao u svemu tome, ali često jednostavno ne možemo.

`Šta sledeći tekstovi uče o smrti i o tome kako se ljudi bore sa njom? Isaija 57,1; Otkrivenje 21,4; 1. Solunjanima 4,16-18; Matej 5,4; 2. Samuilova 18,33; 1. Mojsijeva 37,34.`

Bez sumnje: ne samo da se svi suočavamo sa stvarnošću sopstvene smrti, već se suočavamo sa stvarnošću smrti drugih, voljenih, možda najbliskijih osoba. Zato će se pre ili kasnije mnogi od nas usled nečije smrti suočiti sa određenim vremenom usamljenosti. To je veoma teško i bolno iskustvo, i u tim trenucima možemo, a često i moramo, da se pozivamo na Božja obećanja. Uostalom, u ovom svetu greha, patnje i smrti, šta drugo možemo?

`Kako vaša crkva može da pomogne onima koji su usamljeni nakon smrti voljene osobe? `
