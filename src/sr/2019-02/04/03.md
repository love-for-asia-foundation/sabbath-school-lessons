---
title:  Život bez bračne zajednice
date:   22/04/2019
---

Jedna mlada žena navela je prednosti što nije udata: »Dva puta sam dobila priliku da služim u misionskom polju, i pristala sam bez oklevanja.« Osobi koja je u braku, koja ima porodicu, možda bi bilo potrebno više vremena da donese takvu odluku, jer se ona ne tiče samo nje, već i bračnog druga i dece.

`Koji su prema Pavlovim rečima dobri razlozi da se ne stupi u brak? 1. Korinćanima 7,25-34.`

Većina ljudi smatra da je stupanje u brak Božja volja za njih. Zar On nije rekao: »Nije dobro da je čovek sam«? Pa ipak, u Bibliji pronalazimo mnoge primere ljudi koji nisu bili u braku, uključujući i najuzvišeniji primer od svih, Isusa Hrista.

Jeremiji je rečeno da se ne ženi (Jeremija 16,1-3); ta odluka je doneta na osnovu istorijskih prilika. Ne znamo da li je to ograničenje ikada ukinuto, ali jasno je da je Jeremija bio veliki prorok, dok je bio sam.

Jezekiljev bračni položaj nije izgledao da ima veliku važnost, mada je njegova supruga iznenada umrla. Nije mu čak bilo dozvoljeno da žali za njom, jer je trebalo da nastavi službu koju mu je Gospod poverio (Jezekilj 24,15-18). Prorok Osija, takođe, je doživeo okončanje braka, ali je nastavio svoju službu. Izveštaj o njegovom braku čini nam se veoma neobičnim, jer mu je Bog rekao da se oženi bludnicom koja ga je ostavila zbog drugog čoveka, i Bog je znao da će se to dogoditi (Osija 1-3). Kada se osvrnemo unazad, zapažamo da Bog nastoji da prikaže jednostranu ljubav koju On ima prema Izrailju i prema nama, ali Osiji verovatno je bilo izuzetno teško i bolno što je njegov život poslužio kao očigledna pouka.

U svakom od ovih primera, bračno stanje nije predstavljalo sporno pitanje. Bog je bio zainteresovan za poštenje, poslušnost i sposobnost osobe da kaže ono što je On želeo. Treba da budemo sigurni da bračno stanje ne određuje naš život. Mnogi će nam danas reći da nismo potpuni ukoliko nismo u braku. Pavle bi dao sledeći odgovor: »Ne vladajte se prema ovome vijeku.« Umesto toga, »dajte telesa svoja u žrtvu živu, svetu, ugodnu«. (Rimljanima 12,1.2)

`Na koje praktične načine možete služiti onima koji nisu u braku, bilo da su vernici ili ne? `
