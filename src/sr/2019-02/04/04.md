---
title:  Kada se brak okonča
date:   23/04/2019
---

Od svih načina na koje je greh razarao čovečanstvo, izuzev fizičke patnje i smrti, šta se suočilo sa razornijim posledicama greha od porodice? Izraz »disfunkcionalna porodica« skoro je izlišan. Koja porodica nije, do izvesne mere, disfunkcionalna?

Pored smrti, jedna od najtežih stvari sa kojima porodica može da se suoči jeste razvod. Ljudi koji prolaze kroz ovo strašno iskustvo iskazuju čitav niz osećanja. Prvo i najčešće je verovatno tuga, koja, u zavisnosti od osobe, može različitom snagom da traje od nekoliko meseci do nekoliko godina. Neki mogu da dožive strah: strah od nepoznatog, uznemirenost zbog novčanih prilika i strah da neće moći da se izbore sa nastalim prilikama. Pojedinci prolaze kroz ra­zdoblje depresije, gneva i, naravno, usamljenosti.

`Kakva opšta načela u vezi sa razvodom možemo pronaći u narednim stihovima? Malahija 2,16; Matej 5,31.32; Matej 19,8; 1. Korinćanima 7,11-13.`

»Crkva kao Hristovo spasonosno oruđe treba da služi svojim članovima u svim njihovim potrebama i da ih neguje da bi mogli da uzrastu i steknu zrelo hrišćansko iskustvo. To je naročito važno kada se vernici suočavaju sa odlukama koje utiču na ceo život, kao što je brak, ili bolnim iskustvima, kao što je razvod. Kada je nečiji brak u opasnosti da se okonča, svaki napor treba da bude uložen od strane bračnih drugova, vernika iz crkve ili porodice koja im pruža podršku da svoje pomirenje usklade sa božanskim načelima vezanim za obnavljanje narušenih odnosa (Osija 3,1-3; 1. Korinćanima 7,10.11; 1. Korinćanima 13,4-7; Galatima 6,1).

Materijali koji vernicima mogu biti od pomoći u razvoju snažnog hrišćanskog doma dostupni su u crkvi ili drugim crkvenim organizacijama. Ovi materijali obuhvataju: 1) programe za davanje smernica verenim parovima, 2) programe sa uputstvima venčanim parovima i njihovoj porodici, i 3) programe podrške za porodice u kojima vladaju narušeni odnosi i pojedince koji su se razveli.« (The Seventh-day Adventist Church Manual, 19. izdanje [Nampa, Idaho: Pacific Press Publishing Association, 2016], str. 161)

`Na kakve praktične načine, bez reči osude, možete pomoći nekome ko prolazi kroz razvod?`
