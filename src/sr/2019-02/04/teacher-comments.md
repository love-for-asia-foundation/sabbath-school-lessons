---
title:  Pouka za učitelje
date:   26/04/2019
---

## PRVI DEO: OPŠTI PREGLED

U nekom trenutku u svom životu osetićemo kako to izgleda biti mučno sam. Kako se možemo izboriti sa takvim trenucima? Pitanja koja postavljamo mogu biti beznadežna: „Gde su svi? Da li ću uvek biti sam? Gde je Bog?“ Lekcija za ovu sedmicu prati našu potrebu za zajedništvom sve do Edemskog vrta, u kome Bog nije stvorio jednu osobu, već dve.

Samoću možemo osetiti u bilo kom trenutku u svom životu, bez obzira gde se nalazimo ili šta radimo; ali može biti naročito snažna u određenim okvirima: kada nismo u braku, kada živimo hrišćanskim životom sa supružnikom koji nije hrišćanin, kada smo razvedeni ili kada smo izgubili nekog voljenog. Lekcija nudi biblijsko gledište o ovim momentima i ohrabruje crkvu da bude aktivna u prepoznavanju usamljenih ljudi. Izazov je služiti onima koji pate povezujući se sa njima i povezujući ih sa Gospodom. Niko ne treba da se oseća usamljenim u Hristovom telu. U stvari, svi oni u Hristu koji su razdvojeni od ostalih iz određenog razloga (prekinuti odnosi, onesposobljenost, razdaljina, smrt) poseduju utešnu nadu da će jednoga dana doći do velikog susreta u kome će reč „usamljen“ postati zastarela.

Konačno, Bog je odgovor za ljudsku usamljenost. Čak i ljudski odnosi, da bi imali najzdraviji mogući izraz, zahtevaju Božje prisustvo. Možda ima snažnih ljudi koji smatraju da mogu potpuno sami da vode svoj život, bez Boga i drugih ljudi – da sve što im je potrebno jesu oni sami. Dnevnik mladića koji je želeo da živi potpuno sam na Aljasci treba da navede one koji biraju izolaciju umesto zajedništva da zastanu. Kris Mekendlis, nakon šo je živeo skoro sto dana sam u udaljenom delu Aljaske, zapisao je u dnevniku svoje opažanje pre nego što je umro od gladi: „Sreća je stvarna samo kada se deli.“ (Jon Krakauer, Into the Wild [New York: Anchor Books, 1996], str. 189). Kada posvetimo svoj život Bogu i jedni drugima, to obogaćuje sva životna iskustva.

## DRUGI DEO: KOMENTAR

**Pismo**

Prvi problem koji je rešen na Zemlji nije bio problem greha, već samoće (1. Mojsijeva 2,18). Posle devet upotreba jevrejske reči tov (dobro) u izveštaju o stvaranju i Edemskom vrtu, konačno se javlja nešto što je lo-tov (nije dobro) u vrtu. „Nije dobro da je čovek sam.“ (1. Mojsijeva 2,18)

Zanimljivo je da se izraz lo-tov (nije dobro) ne spominje ponovo, sve dok Jotor ne uputi savet Mojsiju. Ponovo se problem tiče usamljenosti. Teret naroda je pretežak za Mojsija; pa mu Jotor jednostavno kaže: „Nije dobro što radiš... nećeš moći sam vršiti.“ (2. Mojsijeva 18,17.18) Stvarnost je, naročito posle pojave greha, često preteška da bismo je sami podnosili. Niti je u Božjem planu za čovečanstvo da tako činimo.

Samoća u Edemskom vrtu bila je više od usamljenosti koju smo svi iskusili u nekom trenutku, mada je obuhvata. Adamova samoća je na neki način bliža izolovanosti čoveka na nekom ostrvu lišenog bilo kakvog dodira sa ljudima. S obzirom da je i Eva stvorena šestog dana, Adamovo iskustvo kao jedinog čoveka na Zemlji bilo je kratko, ali dovoljno dugo da se naglasi koliko je cenio svoju novostvorenu saputnicu.

Veoma često se izveštaj o Adamu i Evi svodi na komentar o braku. Aspekt samoće koji sadrži upućuje isključivo na to da je neko neudat ili neoženjen. Međutim, stvaranje Eve nije rešilo problem nestupanja u brak. Rešilo je problem ljudske usamljenosti. Eva nije bila samo supruga; bila je i prijatelj, saradnik (1. Mojsijeva 1,28), duhovni saputnik, i središte Adamovog društvenog života, kao i on njenog. Ova činjenica je dobra vest za one koji nisu u braku. Mnogi osećaju teret zbog božanske izjave: „Nije dobro da je čovek sam“ (1. Mojsijeva 2,18), shvatajući to kao stvarnu osudu što nisu stupili u brak. To nije istina. Mi možemo biti neudati ili neoženjeni, ali da ne budemo usamljeni, zbog prisustva porodice, prijatelja i poznanika u domu, crkvi i na poslu.

Samoća se, takođe, javlja i prilikom iskušenja i pada. Među skolarima vlada neslaganje u vezi sa tim da li je Adam bio sa Evom u vreme kada je zmija kušala Evu.Tvrdnja da je bio prisutan zasniva se na dvema pojedinostima: tekstu u kome se kaže da je Eva pojela plod i dala ga svom suprugu, „koji je bio uz nju“, kako stoji u pojedinim prevodima (1. Mojsijeva 3,6), i upotrebi glagola u množini, kao da se zmija ne obraća samo jednoj osobi. Ono što ide u prilog tome da Adam nije bio prisutan jeste što on očigledno ne učestvuje u razgovoru, i nije ni subjekat ni objekat nijedne rečenice u izveštaju. Verbalna komunikacija vodi se isključivo između Eve i zmije: „(zmija) reče ženi“ (1. Mojsijeva 3,1.4) i „žena reče zmiji“ (1. Mojsijeva 3,2). Sporan izraz „koji je bio uz nju“ može se pre shvatiti u kontekstu odnosa, a ne prostora, kao kad je Adam ispričao Bogu šta se dogodilo: „Žena koju si udružio sa mnom (koju si mi dao da bude uz mene), ona mi dade s drveta, te jedoh.“ (1. Mojsijeva 3,12) Očigledno, izraz „uz mene“ koji je Adam upotrebio znači „uz mene kao moj saputnik“, a pripovedačev izraz „koji je bio uz nju“ verovatno znači isto. Što se tiče zmijine upotrebe glagola i zamenice u množini, takav način izražavanja pokazuje da su sotonina meta bili i Adam i Eva. Upotreba oblika množine bila bi još neobičnija da je Adam zaista bio tamo a nije ništa rekao. Za kratko proučavanje o ovoj temi vidite: Elias de Souza, Was Adam With Eve at the Scene of Temptation? A Short Note on “With Her” in Genesis 3:6.

Kao što samoća nije bila ideal prilikom stvaranja, tako je predstavljala problem i prilikom iskušenja. Možemo zaključiti da „nije dobro da je žena“ sama. Da li bi pad bio sprečen da su Adam i Eva jednostavno bili zajedno? Možda. Elen Vajt kaže: „Anđeli su opomenuli Evu da se ne odvaja od muža dok bude obavljala poslove u vrtu; s njim u zajednici biće manje u opasnosti od iskušenja.“ (Stvaranje, patrijarsi i proroci, str. 53. original) Zajednica vernih, čak i ako se sastoji od dve osobe, pruža duhovnu snagu i odgovornost.

Kada je Gospod pristupio Adamu i Evi nakon njihovog greha, učinili su jedno od najrazočaravajućih dela u Pismu, ali ipak sa dubokim značenjem: sakrili su se „ispred Gospoda Boga“ (1. Mojsijeva 3,8). Greh ih je doveo u stanje koje im je nanosilo štetu: imali su želju da žive sami bez Boga. Međutim, Njega nije lako odvratiti, a proročke molbe jevrejskih proroka svedoče u prilog toj činjenici. Bog je dostigao najvišu tačku svoje potrage za izgubljenim čovečanstvom utelovljenjem svoga Sina Emanuila, Boga sa nama (Matej 1,23). Utelovljenje odjekuje izveštajem o Edemskom vrtu. Nakon što je greh opustošio svet, Bog je video da „nije dobro“ da čovek „bude sam“ (1. Mojsijeva 2,18); tako da On šalje „pomoćnika“, onoga koji „će mu odgovarati“ (Stvaranje, patrijarsi i proroci, str. 46. original) Reč za „pomoćnika“ u Septuaginti (grčkom prevodu Starog zaveta) u tekstu 1. Mojsijeva 2,18. (boethos) ista je kao i reč u Jevrejima 13,6: „Gospod je moj Pomoćnik“. Međutim, umesto da podlegne „zmijinim“ iskušenjima (Matej 4,1-11), Isus se odupro „do krvi“ (Jevrejima 12,4), da bismo jednoga dana svi mogli čuti „glas veliki s Neba gdje govori: Evo skinije Božije među ljudima, i življeće s njima, i oni će biti narod Njegov, i sam Bog biće s njima Bog njihov“ (Otkrivenje 21,3), da više nikada ne bi bili sami.

**Razmišljanje**

Pojedini ljudi se pitaju: „Ako je Bog toliko velik, zašto zajednica sa Njim nije bila dovoljna da ispuni sve Adamove potrebe, i ukloni nužnost za stvaranjem još jednog ljudskog bića?“ To je pitanje o kome vredi razmišljati, ali iskustvo pokazuje da se ono može predstaviti na potpuno drugačiji način. Činjenica da je Bog nama lično dovoljan priprema nas da stupimo u odnose sa drugima. Na ovaj način, naš pristup ljudskim odnosima proisteći će iz stanja celovitosti, a ne potrebe i očajanja. Često su ljudi, naročito partneri u romantičnoj vezi, nesvesno skloni da ispunjavaju potrebe koje samo Stvoritelj može da zadovolji. Najbolje je uzeti vodu od koje čovek kada je jednom uzme, kako Isus kaže, više nikada neće ožedneti (Jovan 4,14). Zašto? Zato što postaje „izvor vode“ u pojedincu. Isus i/ili Njegova poruka su ta voda. Bez nje, odnosi mogu postati izopačeni, ili još gore, utemeljeni na obožavanju.

Prethodno opažanje nalazi se u osnovi suočavanja sa različitim scenarijima samoće spomenutim u lekciji: nestupanje u brak, gubitak bračnog druga zbog razvoda ili smrti, samoća u duhovnom smislu. Specifičan način na koji možemo izaći na kraj sa ovim različitim iskustvima je jedinstven. Iako mogu biti izuzetno teška, postaju podnošljiva saznanjem da imamo Boga koji je blizu (Dela 17,27), koji vidi kroz šta prolazimo (1. Mojsijeva 16,13), i koji obećava da nas nikada neće napustiti (5. Mojsijeva 31,6; Matej 28,20).

## TREĆI DEO: PRIMENA U ŽIVOTU

Stepen do kog smo potpuno uvereni u hrišćanski pogled na svet, u čijem se središtu nalazi lični Bog, jeste stepen do kog očajnička samoća može biti ublažena. Svi smo se ponekad osećali usamljeno. U osnovi, nema ničeg pogrešnog u vezi sa tim iskustvom. Međutim, ako je Bog za nas stvaran, trebalo bi da posvedočimo o smanjenju te usamljenosti zbog osećanja Božjeg prisustva. Svedočenje o ovoj činjenici može upravo sada pomoći učenicima u vašoj Subotnoj školi. Pružite im priliku da podele iskustva kako je Bog delovao u njihovom životu u trenucima samoće. Slede još neka pitanja koja pred nas stavljaju izazov da razmislimo o odnosu između Boga, nas, samoće i Crkve.

1. Filozof i teolog Abraham Hešel dao je naslov svojim dvema knjigama o filozofiji religije Man is not Alone (Čovek nije sam) i God in Search of Man (Bog u potrazi za čovekom). Zar nije teže osećati se usamljenim kada neko veruje da nju ili njega neko sa žarom prati? Na koje načine Bog prati vaš život?

2. Kako se društva širom sveta velikom brzinom kreću prema sekularizmu, sve više ljudi posmatra svet u isključivo naturalističkom smislu (postoje samo priroda i prirodni zakoni, do te mere da se odbacuje natprirodni Bog). Ovakvo gledište ima određenu cenu. Ako je naturalizam istinit, mi smo onda zaista sami u ovom univerzumu. Kako hrišćanin može uticati na egzistencijalno očajanje koje naturalizam stvara i ljude uputiti na Boga?

3. Iako svet često izopštava ljude na osnovu izgleda, etničkog porekla, društvenog i ekonomskog statusa, Crkva je pozvana da s ljubavlju prigrli te iste ljude (Galatima 3,28). Kako se mesna crkva može organizovati tako da ljudi koji se bore sa usamljenošću ne ostanu neprimećeni?   
