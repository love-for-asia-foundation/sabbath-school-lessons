---
title:  Kada smo sami
date:   20/04/2019
---

### Tekstovi za proučavanje u toku sedmice
Propovednik 4,9-12; Filibljanima 4,11-13; 1. Korinćanima 7,25-34; Matej 19,8; 1. Mojsijeva 37,34; Isaija 54,5.

> <p>Tekst za pamćenje</p>
> »I reče Gospod Bog: Nije dobro da je čovjek sam; da mu načinim druga prema njemu.« (1. Mojsijeva 2,18)

Neverovatan, pa ipak žalostan događaj obeležio je vesti pre nekoliko godina. Mlada žena pronađena je mrtva u svom stanu. Iako je smrt sama po sebi tragična, ono što ovaj događaj čini još strašnijim jeste što je žena bila mrtva više od deset godina pre nego što je pronađena. Deset godina! Pitanje koje su ljudi postavili, i to sa pravom, glasilo je: Kako je jedna žena u velikom gradu poput ovoga, u kome živi toliko mnogo ljudi, i pored toliko sredstava komunikacije, mogla biti mrtva toliko dugo a da to niko ne zna?

Iako drastičan, ovaj događaj je primer naše stvarnosti: mnogi ljudi pate, jer su usamljeni. Godine 2016. časopis Njujork Tajms objavio je članak pod naslovom: »Istraživači se suočavaju sa epidemijom usamljenosti«. Taj problem je stvaran.

Mi kao ljudska bića od samog početka nije trebalo da budemo sami. Od Edemskog vrta naovamo, trebalo je do izvesne mere da živimo u zajednici sa drugim ljudima. Naravno, pojavio se greh i od tada ništa nije kako bi trebalo da bude. Ove sedmice razmotrićemo pitanje društva i usamljenosti u različitim trenucima života sa kojom se, možda, ponekad suočavamo. Ako se niste suočili sa usamljenošću, smatrajte sebe srećnom osobom.
