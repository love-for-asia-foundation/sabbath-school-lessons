---
title:  Zajednica
date:   21/04/2019
---

`Pročitajte sledeći tekst: Propovednik 4,9-12. Koju osnovnu misao zapažamo? O kom životnom načelu se uopšteno govori?`

Vrlo mali broj ljudi može da živi sam. Čak i ako smo skloni da se osamimo i volimo da budemo sami, pre ili kasnije ne samo da želimo nečije društvo, već nam je možda i potrebno, naročito u vreme određene potrebe. Mi smo, zaista, stvoreni da živimo u zajednici, u društvu. Koliko su srećni oni koji imaju bliske članove porodice koji im mogu pružiti utehu i podršku, naročito u vreme potrebe.

Nažalost, u našoj crkvi, na radnom mestu, u zajednici u kojoj živimo ima ljudi koji nemaju kome da se obrate, ne samo kada imaju poteškoće, već ni kada na kraju dana požele da porazgovaraju sa nekim. Osećanje usamljenosti može se pojaviti u bilo kom trenutku. »Najteži dan za mene«, rekao je jedan neoženjen čovek, »jeste nedelja. U toku sedmice okružen sam ljudima na poslu. Subotom viđam ljude u crkvi. Međutim, nedeljom sam potpuno sam.«

`Kakva načela možemo naučiti iz sledećih tekstova, naročito kada doživimo trenutke usamljenosti? Jovan 16,32.33; Filibljanima 4,11-13.`

Da, kao hrišćani ne samo da smo svesni Božjeg postojanja, već i činjenice da možemo da stupimo u zajednicu sa Njim; i da iz te bli­ske zajednice sa Njim zaista možemo primiti utehu. Međutim, Božja bliskost sa Adamom u Edemskom vrtu nije sprečila Gospoda da kaže: »Nije dobro da je čovek sam.« (1. Mojsijeva 2,18) Prema tome, Bog je znao da je Adamu, iako je gajio zajednicu sa Bogom u svetu netaknutom grehom, i dalje bilo potrebno društvo drugog ljudskog bića. Koliko više je, onda, nama ostalima, potrebno društvo?

Takođe, treba da budemo pažljivi da ne bismo pomislili da osoba ne može biti usamljena samo zato što je okružena velikim brojem ljudi. Neki od najusamljenijih ljudi žive u velikim gradovima u kojima često stupaju u dodir sa drugima. To što je neko u blizini drugih ljudi ne znači da se ne može osetiti usamljenim i otuđenim, i da mu nije potrebno zajedništvo.

Nije uvek lako prepoznati ko se oseća usamljenim, otuđenim, odbačenim ili jednostavno povređenim, i da li mu je potreban neko, ako ništa drugo, makar da razgovara sa njim. Kako možete nastojati da budete osetljiviji prema takvim ljudima, ko god da je u pitanju?
