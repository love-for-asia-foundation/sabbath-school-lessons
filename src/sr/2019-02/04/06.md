---
title:  Duhovni samci
date:   25/04/2019
---

Mlada žena po imenu Natali bila je u braku sedam godina kada je, na poziv prijateljice, posetila evanđeoska predavanja u mesnoj Hrišćanskoj adventističkoj crkvi. Osvedočena onim što je čula, Natali je predala svoje srce Hristu, doživela iskustvo novorođenja i – uprkos snažnom protivljenju supruga, roditelja, suprugove rodbine, čak i prve susetke – pristupila je Crkvi. Takođe, usaglasila je svoj život, u najvećoj mogućoj meri, sa novootkrivenom verom.

Kao što možemo pretpostaviti, naišla je na veliki otpor; naročito je njen suprug otežavao situaciju, koji je tvrdio, i to ispravno: »Ja nisam na ovo pristao kada smo se venčavali. Ti si potpuno nova osoba, a ja želim da opet budeš kakva si bila.«

Ona se sada već godinama bori da živi životom vere. Iako je u braku, ona je, kako bismo to nazvali, »duhovna samica«.

`Kakve ohrabrujuće reči pronalazimo u sledećim stihovima za one koji se možda osećaju kao duhovni samci? Isaija 54,5; Osija 2,19.20; Psalam 72,12.`

U našoj Crkvi širom sveta ima »Natalija«. Te osobe, muškarci ili žene, su u braku, ali sami posećuju crkvu ili sa svojom decom. Možda su se venčali sa osobom druge vere. Ili su možda pristupili Crkvi, a njihov supružnik nije. Ili su oboje, kada su se venčali, bili vernici Crkve, ali je jedno od njih, kakav god razlog da je u pitanju, napustilo Crkvu, prestalo da dolazi, i možda čak postalo neprijateljski raspoloženo prema veri. Ovi muškarci i žene dolaze sami u crkvu i na ručak posle bogosluženja, odlaze sami u misionski rad ili na crkvene društvene aktivnosti. Žalosni su što u finansijskom smislu ne mogu da doprinesu crkvenoj službi onoliko koliko bi želeli, jer se njihov supružnik ne slaže sa tim. Iako u braku, duhovno se mogu osećati kao udovac ili udovica.

Verovatno smo svi, u nekom trenutku, sreli ljude u crkvi koji su u ovakvom položaju, i njima je potrebna naša ljubav i podrška.

`Kakve praktične poduhvate kao crkvena porodica možemo učiniti da pomognemo duhovnim samcima u našoj sredini? `
