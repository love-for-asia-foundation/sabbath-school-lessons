---
title:  Za dalje proučavanje
date:   26/04/2019
---

»Usred života ispunjenog aktivnim radom, Enoh je istrajno održavao svoju vezu s Bogom. Što su veće i hitnije bile njegov obaveze, to su istrajnije i ozbiljnije bile njegove molitve. Nastavio je da se u izvesnim vremnskim razmacima isključuje iz svakog društva. Pošto bi neko vreme proveo s ljudima, trudeći se da im bude koristan svojim savetima i primerom, on bi se povlačio da provede vreme u samoći, gladan i žedan božanskog znanja koje je mogao da dobije jedino od Boga. Razgovarajući tako s Bogom, Enoh je sve više i više odražavao božanski lik. Njegovo lice je blistalo svetim sjajem, svetlošću koja sija s Isusovog lica. I kada bi se vraćao sa susreta sa Bogom, čak su i bezbožnici sa strahopoštovanjem zapažali pečat Neba na njegovom licu.« (Elen Vajt, Evanđeoski radnici, str. 52. original) Iako je izveštaj o Enohu ohrabrujuć i nosi snažnu poruku o onima koji biraju trenutke usamljenosti, mnogi se suočavaju sa usamljenošću koju ne priželjkuju. Oni ne žele da budu sami. Da, s druge strane, mi uvek možemo imati radosnu zajednicu sa Gospodom, koji je uvek prisutan, ali ponekad čeznemo za ljudskom zajednicom i zajedništvom. Koliko je važno da mi, kao Crkva, budemo spremni da dosegnemo one koji možda svake Subote sede do nas, a doživljavaju strašno vreme usamljenosti. Istovremeno, ako vi prolazite kroz takvo razdoblje, potražite nekog u crkvi (ili na nekom drugom mestu) kome možete verovati i sa kim možete porazgovarati o tome. Ljudi često ne mogu da shvate kroz šta neko prolazi. Lako je, makar nekim osobama, da se sakriju iza maske.

**Za razgovor:**

`1. Kako vaša crkva može da bude osetljivija za potrebe usamljenih u svojoj sredini?`

`2. »Ne govorim zbog nedostatka, jer se ja navikoh biti dovoljan onijem u čemu sam.« (Filibljanima 4,11) Pročitajte širi okvir Pavlovih reči u ovom tekstu. Kako možemo naučiti da to primenimo u svom životu? U isto vreme, zašto moramo biti veoma pažljivi u tome kako navodimo ovaj stih nekome ko zaista proživljava bol?`

`3. Razgovarajte u razredu o trenucima kada ste doživeli veliku samoću. Šta vam je pomoglo? Šta vas je povredilo? Šta ste naučili što može biti od pomoći drugima? `
