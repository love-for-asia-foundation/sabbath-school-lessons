---
title:  Gubitak slobode
date:   29/05/2019
---

Bog samo zna koliko se miliona ljudi, čak milijardi, bori sa nekim oblikom zavisnosti. Do današnjeg dana, naučnici još uvek ne razumeju tačno šta je izaziva, iako u pojedinim slučajevima zapravo mogu da vide deo našeg mozga u kome su smeštene žudnje i želje.

Nažalost, pronaći centre tih zavisnosti nije isto što i osloboditi se od njih.

Zavisnost sve teško pogađa, ne samo zavisnike. Članovi porodice – roditelji, bračni drugovi, deca – svi mnogo pate kada je bilo koji član porodice savladan zavisnošću koje se ne može jednostavno osloboditi.

Ono što drogu, alkohol, duvan, kockanje, pornografiju, seks, čak i hranu pretvara u zavisnosti jeste njihova stalna i progresivna upotreba i zloupotreba. Niste u mogućnosti da se zaustavite čak i kada znate da vam šteti. Iako uživate slobodu izbora, postajete rob određene zavisnosti, i tako zapravo gubite svoju slobodu. Apostol Petar daje jednostavno objašnjenje šta je zavisnost i kakve su njegove posledice: »I obećavaju im slobodu, a sami su robovi pogibli; jer koga ko nadvlada onaj mu i robuje.« (2. Petrova 2,19)

`Šta može povesti ljude u zavisnost? Luka 16,13; Rimljanima 6,16; Jakov 1,13-15; 1. Jovanova 2,16.`

Greh i zavisnost nisu nužno jedno isto. Možete počiniti greh od koga niste zavisni, mada on često može postati zavisnost. Koliko je bolje Božjom silom zaustaviti greh pre nego što se pretvori u zavisnost. I, naravno, jedino trajno rešenje za greh i problem zavi­snosti jeste primanje novog srca. »A koji su Hristovi, raspeše tijelo sa slastima i željama.« (Galatima 5,24) Apostol Pavle, takođe, objašnjava Rimljanima šta znači umreti toj grešnoj, zavisnoj prirodi da bismo mogli živeti za Hrista (Rimljanima 6,8-14), i zatim dodaje: »Nego se obucite u Gospoda našega Isusa Hrista; i tijelu ne ugađajte po željama.«  (Rimljanima 13,14)

`Ko se nije lično upoznao sa tim šta znači borba sa zavisnošću, u svom životu ili životu drugih, možda čak i članova porodice? Kako možete pomoći ljudima da shvate da nisu doživeli duhovni neuspeh ukoliko im je, čak i kao hrišćanima, možda ipak potrebna stručna pomoć? `
