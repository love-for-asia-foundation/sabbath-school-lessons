---
title:  Za dalje proučavanje
date:   31/05/2019
---

Mnogi su patili zbog svojih zavisnosti. Postavši robovi svojih želja, izgubili su novac, posao, zdravlje i slobodu. Međutim, Isus je došao da nas oslobodi naših grehova i zavisnosti i »ako vas dakle Sin izbavi, zaista ćete biti izbavljeni«. (Jovan 8,36) Isus je, takođe, obećao da će uvek biti uz nas (Matej 28,20; Isaija 43,2); ovaj rat ne moramo da vodimo sami. U stvari, ne smemo zaboraviti da je bitka Gospodnja (1. Samuilova 17,47), i da On obećava pobedu (1. Petrova 1,3-9). Danas možete krenuti putem na kome ćete izvojevati pobedu nad svakom zavisnošću i primiti slobodu kojoj težite i koju Bog želi da imate. To ne znači da se nećete boriti i da ponekad nećete doživeti neuspeh. Međutim, radosna vest je da dok god ne odustanete od Gospoda, On neće odustati od vas. I još nešto, nema ničeg po­grešnog u traženju stručne pomoći. Kao što Gospod može da upotrebi zdravstvenog stručnjaka da vam pomogne u zdravstvenim problemima, tako može upotrebiti i stručnog savetnika da vam pomogne u borbi sa zavisnošću.

»Kada nas okruže poteškoće i nevolje, treba da pribegnemo k Bogu i s punim poverenjem očekujemo pomoć od Njega koji je moćan da nas spase i snažan da nas izbavi. Moramo tražiti Božji blagoslov ako želimo da ga primimo. Molitva je dužnost i potreba; ali da li zanemarujemo hvalu? Zar ne treba češće da uputimo zahvalnost Darodavcu svih blagoslova? Treba da negujemo zahvalnost. Treba često da razmišljamo i prisećamo se Božje milosti, da hvalimo i proslavljamo Njegovo sveto ime, čak i kada doživljavamo tugu i nevolju.« (Elen Vajt, Selected Messages, 2. sveska, str. 268)

**Za razgovor:**

`1. Kakvu ulogu ima praštanje prilikom gubitka poverenja i isceljenja narušenih odnosa? Matej 6,12-15; Matej 18,21.22. Ljubav »ne misli o zlu«. (1. Korinćanima 13,5)`

`2. Kakva je prednost da razmišljamo o Božjoj milosti i da se prisećamo kada doživimo tugu i patnju?`

`3. Na koje praktične načine vaša crkvena porodica, kao celina, može pomoći onima koji se bore sa nekom vrstom gubitka? `
