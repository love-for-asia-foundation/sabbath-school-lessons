---
title:  "Gubitak poverenja, nastavak"
date:   28/05/2019
---

Drugi način na koji se može izgubiti poverenje jeste porodično nasilje. Iako nezamislivo, istraživanja pokazuju da je dom mesto u društvu u kome ima najviše nasilja. Porodično nasilje pogađa ra­zličite porodice, uključujući i hrišćanske domove. Nasilje predstavlja napad bilo kakve vrste – verbalni, fizički, emocionalni, seksualni ili aktivno ili pasivno zanemarivanje – koji vrši jedna ili više osoba u porodici u odnosu na druge.

Biblija sadrži izveštaje o porodičnom nasilju, čak i među Božjim narodom. Kakve su vaše misli i osećanja dok čitate sledeće stihove? Šta mislite zašto su ovi izveštaji sačuvani u Pismu?

`1. Mojsijeva 37,17-28.`

`2. Samuilova 13,1-22.`

`2. O carevima 16,3; 2. O carevima 17,17; 2. O carevima 21,6.`

Zlostavljanje je svestan izbor osobe da primenjuje silu i kontrolu nad drugom osobom. Ne može se objasniti ili opravdati alkoholizmom, stresom, potrebom za ispunjavanjem seksualnih želja, potrebom za boljim upravljanjem gnevom ili bilo kakvim ponašanjem žrtve. Žrtve nisu odgovorne za postupke zlostavljača. Zlostavljači iskrivljuju i izopačuju ljubav, jer »ljubav ne čini zla«. (Rimljanima 13,10) Stručno lečenje može omogućiti promenu u ponašanju zlostavljača, ali jedino ukoliko osoba preuzme odgovornost za ponašanje i potraži pomoć. Onima koji se otvore za Njegovo prisustvo, Bog može neizmerno i obilno da pomogne da prekinu zlostavljanje, da se pokaju zbog svojih stavova i ponašanja, da na svaki mogući način izvrše promenu i prihvate osobine agape ljubavi kako bi zacelili svoje srce i pokazali ljubav prema drugima (uporedite: Efescima 3,20).

`Pokušajte da se postavite na mesto nekoga ko je doživeo nasilje. Kakve reči prihvatanja, utehe i nade biste želeli da čujete? Zašto je važno pre pružiti sigurnost, zaštitu i prihvatanje nego savet kako bolje živeti sa zlostavljačem?`
