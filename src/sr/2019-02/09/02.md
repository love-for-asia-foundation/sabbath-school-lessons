---
title:  Gubitak zdravlja
date:   26/05/2019
---

Hiljadama godina smo udaljeni od drveta života; i svi to osećamo, naročito kad je reč o fizičkom zdravlju. Pre ili kasnije, osim ako nesrećnim slučajem ne izgubimo život kao mladi, svi se suočavamo sa strašnom realnošću gubitka zdravlja.

Gubitak zdravlja težak je sam po sebi, ali koliko je bolnije kada  bolešću nismo pogođeni samo mi, već i pojedini članovi naše porodice? Koliko je roditelja, starajući se o bolesnom detetu, poželelo da su oni bolesni umesto njega? Nažalost, nije nam dato da odlučujemo o tome.

`Šta svi ovi izveštaji imaju zajedničko? Marko 5,22-24.35-43; Matej 15,22-28; Luka 4,38.39; Jovan 4,46-54.`

U svakom od ovih primera, a bez sumnje ih ima još mnogo, član porodice je bio taj koji je molio Isusa da pomogne drugom članu porodice.

Mi bez sumnje shvatamo da patimo zato što živimo u palom svetu. Kada se greh pojavio na Zemlji, ne samo da je nastupila smrt, već i trajan bol i bolest. Kada se suočimo sa hroničnom ili neizlečivom bolešću, možemo doživeti šok, gnev i očajanje, ili čak poželeti da uzviknemo: »Bože moj, Bože moj, zašto si me ostavio udaljivši se od spasenja mojega, od riječi vike moje?« (Psalam 22,1) Postupili bismo dobro ako bismo kao i David izneli svoja pitanja, gnev i bol pred Boga.

Bolest i patnja će na mnogo načina ostati tajna dok smrt, konačno ne bude poražena prilikom Hristovog drugog dolaska. U isto vreme, možemo sabirati važne istine iz Božje reči. Iako je Jov podneo neizreciv bol, doživeo je dublju i bliskiju zajednicu sa Bogom. On objašnjava: »Ušima slušah o Tebi, a sada Te oko moje vidi.« (O Jovu 42,5) Pavle je bolovao od nekog oblika hronične bolesti, i način na koji se izborio sa tim, govori nam da nas patnja može osposobiti da utešimo druge, da nam  može pružiti saosećanje prema onima koji stradaju, i omogućiti nam da uspešnije služimo drugima (2. Korinćanima 1,3-5) – odnosno, ako ne dozvolimo da nas to slomi.

`Bilo da mi ili članovi porodice patimo od neke bolesti, na kakva obećanja se možemo pozvati? Zašto je u takvim trenucima činjenica da je Isus, naš Gospod, patio na krstu toliko važna za nas? Čemu nas On na krstu uči o Božjoj neiscrpnoj ljubavi, čak i usred bolesti u našoj porodici? `
