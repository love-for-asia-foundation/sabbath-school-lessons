---
title:  Pouka za učitelje
date:   31/05/2019
---

## PRVI DEO: OPŠTI PREGLED

Ponekad poželimo da kroz određene faze u porodičnom životu nikada nismo morali da prođemo. Neke su neizbežne, ali ipak veoma bolne, kao što je eventualni gubitak zdravlja ili smrtni slučaj. Druge, opet, nikada nismo mogli ni da zamislimo. Ko bi sanjao da bi dan našeg venčanja, dok stojimo pred prijateljima i porodicom, mogao takođe biti uvod u preljubu, zavisnost ili nasilje u porodici? Međutim, to se dešava sve vreme. U ovoj lekciji razmišljaćemo o pojedinim ozbiljnim stranama porodičnog života kojima ćemo biti izloženi, i pristupićemo im oslanjajući se na biblijske i hrišćanske pouke.

Nema sumnje da su naše fizičko zdravlje i blagostanje predmet brige našeg Gospoda. Kada mi patimo i On pati: „On bolesti naše nosi i nemoći naše uze na se.“ (Isaija 53,4) Kad bismo pomislili da je Mesija kada je došao na ovaj svet imao hitnije odgovornosti nego da provodi vreme lečeći pojedince, ne bismo bili u pravu. Upravo je na taj način u najvećoj meri provodio svoje vreme. Možemo pretpostaviti da se Njegovo srce nije promenilo u tom pogledu. Prema tome, Njegova uvek prisutna briga i staranje za bolesne treba zauvek da obeleže službu onih koji nose Njegovo ime.

„Verovao sam ti!“ Ton kojim čitamo ove reči otkriva stvarnost da se često izgovaraju nakon bolnih dela izdaje. Isus lično zna kako izgleda biti izneveren (Luka 22,48) i može da saoseća sa svima onima čije je poverenje uništeno. Čak i Njegove reči u vezi sa preljubom (Matej 5,28), iako se često čitaju u svetlosti lične svetosti, mogu se posmatrati kao pokušaj očuvanja bračne posvećenosti mudrim sprečavanjem da se u srcu gaji ono što zakon osuđuje u telu.    

## DRUGI DEO: KOMENTAR

**Pogled na svet Boga koji pati**

Na određenom nivou, svi se mi intelektualno moramo boriti sa stalnim bolom i patnjom u svetu. Josif je doživeo prvu ozbiljnu borbu u vreme nezvanične memorijalne službe u toku koje je morao da pogleda u oči jedne majke i kaže joj o Bogu koji je bio prisutan kada je njen sin (Josifov najbolji prijatelj iz osnovne škole) doživeo povredu glave u saobraćajnoj nesreći i kada je kasnije samoubistvom okončao svoj veoma težak život. Josif nije imao ni dvadeset godina kao ni njegov najbolji prijatelj. Često je teško znati šta reći u takvim trenucima. Nema sumnje da Josifu nije bilo nimalo lako. Međutim, bilo bi još teže da Bog o kome je Josif pričao majci svog najboljeg prijatelja nije posmataro svog Sina kako visi i umire na krstu. Naš Bog je ispio čašu ličnog bola i patnje i zato iz iskustva može da govori o našem bolu. On je jedinstven među svim „bogovima“ u ovom pogledu.

Dok u ovoj lekciji razmišljamo o trenucima gubitka koji nas suočavaju sa nizom različitih oblika patnje, ključno je da pravi Bog – ne bog koji je sebe izolovao od patnje – bude prisutan u razgovoru. U knjizi Hristov krst (The Cross of Christ, Downer’s Grove, Ill.: InterVarsity Press, 2006) pokojni sveštenik Džon R. V. Stot zabeležio je čuvenu misao: „Nikada ne bih mogao da verujem u Boga da nije bilo krsta... Kako bi neko u stvarnom svetu bola mogao da obožava Boga koji je neosetljiv na to?“ On dalje kaže da naše patnje postaju podnošljivije u svetlosti Njegove patnje. Zaista istinito.

**Ohrabrujući primeri**

Kada neko nama drag izgubi zdravlje ili kada se to nama dogodi, Eni Džonson Flint, i lepota koja teče sa njenih prstiju obolelih od artritisa, može poslužiti svima nama. Kao dete ostala je siroče. Na kraju je obolela od teškog oblika reumatoidnog artritisa, od koga joj se telo iskrivilo i iscrpilo od bola. Dobila je i rak, nije više mogla da kontroliše fizičke funkcije, a kasnije se borila i sa gubitkom vida. Njen bol i telesna patnja bili su toliko snažni da je njen biograf kada ju je poslednji put video izjavio da je sa sedam ili osam jastuka ublažavala stanje svoga tela. Ipak, iz ove obogaljene Božje kćeri potekla je sledeća himna hvale.

<pre>
On izliva više blagodati kada tereti postaju sve teži,
On šalje veću snagu kada se napori umnožavaju;
Kada se jave nove nevolje, On dodaje svoju milost,
Kada se iskušenja umnožavaju, On umnožava mir.
</pre>

<pre>
Kada iscrpimo svoje spremište istrajnosti,
Kada nas snaga izdaje na polovini dana,
Kada dođemo do kraja svojih prikupljenih sredstava
Obilni darovi našeg Oca tek počinju.
</pre>

<pre>
Ne plaši se da će tvoje potrebe biti veće od onoga čime te On obasipa,
Naš Bog uvek čezne da nam pruži pomoć;
Čvrsto se oslonite na ruku večnog Dobročinitelja,
Otac će poneti i tebe i tvoj teret.
</pre>

<pre>
Njegova ljubav nema granica, Njegova blagodat nema mere,
Njegova sila nema granice poznate čoveku;
jer On iz beskrajnog bogatstva u Isusu
daje i daje i uvek iznova daje.
</pre>

Kada razmišljamo o gubitku života, treba da se setimo preminulog Henrija Vajta, najstarijeg sina Elen Vajt. On se prehladio, dobio upalu pluća i postao smrtno bolestan. Elen Vajt se priseća dirljivih trenutaka provedenih sa svojim sinom: „Kada je Henri Vajt, naš najstariji sin, bio na samrtnoj postelji, rekao je: ’Postelja bola je dragoceno mesto na kome je Isus prisutan.’“ (Selected Messages, 2. sveska, str. 274) U decembru 1863. Džejms i Elen Vajt izgubili su svog „dragog pesnika“. Zamolio ih je da bude sahranjen kraj svog malog brata Džona Herberta, da bi mogli zajedno ustati prilikom vaskrsenja. Imao je samo šesnaest godina kada je umro, ali je ostavio zadužbinu stečenu iskustvom: Isusovo prisustvo i obećanje o vaskrsenju. Ova dva dara čine sve podnošljivim.

**Koren nasilja i preljube**

Bilo da smo hrišćani ili ne, svi treba da pohvalimo Isusa iz Nazareta zbog Njegove sklonosti da razotkrije koren ljudskog zla. Većina ljudi može da prepozna društvene probleme, kao što su nasilje u porodici i preljuba, ali ne uspevaju da predlože dovoljno stroga rešenja koja će uneti značajnu promenu. Isus, sa druge strane, nije imao ni najmanju sumnju kad je reč o razotkrivanju, a zatim i uništenju, korena ovih poroka. Pošto se pouka dotakla teme porodičnog nasilja i nevernosti, dobro ćemo postupiti ukoliko obratimo pažnju na Isusovo pronicljivo opažanje kad su ove teme u pitanju.
Isus prati klicu bračne nevernosti i ubistva (vrhunac nasilja) do aktivnosti u kojima svi lično učestvujemo (Matej 5,21.22.27.28). Otrežnjujuća stvarnost je da požudno oko i gnevan duh stavljaju svakoga od nas na put koji se, ukoliko se ne kontroliše, završava preljubom i ubistvom. Ako to zvuči previše ekstremno, razmotrite Isusovo upućivanje na najviši sud u zemlji, Sinedrion, i na kraju na „pakao ognjeni“ samo zbog gnevnih i prezrivih reči izgovorenih nekome (Matej 5,22). Ovaj jezik ne predstavlja hiperbolu, već surovu stvarnost da su ubistvo i preljuba hrastovo drveće unutar žireva požude i gneva.

Isus i upozorava i predupređuje kada se bavi seksualnim grehom i ubistvom (krajnjim nasiljem). On dovodi „bitku do neprijatelja“ u početoj fazi: tj. do požudnog pogleda i gnevne reči. On nije toliko nevešt da čeka da sprečava nasilje čoveka izbezumljenog od gneva, ili da očekuje seksualnu vernost od nekoga ko se potpuno predao požudnom gledanju ili maštanju. Zamislite društvo (porodicu, crkvu, državu) koje je ozbiljno shvatilo Isusove reči i od ranog doba ulilo osećanje užasa ili sramote ukoliko neko bude gajio neobuzdan gnev, i osudilo svaku senzualnost koja podstiče požudne misli ili poglede.

**Tragično svedočanstvo**

Ponadali bismo se da su domovi koji kažu da slede Isusa – hrišćanski domovi – izuzeti od porodičnog nasilja: ali, naprotiv, Bendžamin Kejes, iz Centra za proučavanje trauma na Univerzitetu Ridžent, iznosi činjenicu da je „u hrišćanskim brakovima porodično nasilje učestalije nego u nehrišćanskim domovima“. (Šarlin Aron, „Domestic Abuse in the Church: ’A Silent Epidemic’“, 5. februar 2006, preuzeto sa www1.cbn.com/cbnnews/us/2016/January/Combating-Domestic-Abuse-in-the-Church) Da li ste iznenađeni? Možda iskustvo poput Marleninog treba istaći u prvi plan. „Žena koju ću zvati Marlena obratila se svom pastoru za pomoć. ’Moj suprug me zlostavlja’, rekla mu je. ’Prošle sedmice me je oborio i šutirao. Slomio mi je jedno rebro.’ Marlenin pastor bio je saosećajan. Pomolio se sa Marlenom – a onda joj rekao da se vrati kući. ’Pokušaj da budeš pokornija’, savetovao ju je. ’Uostalom, tvoj suprug je tvoja duhovni vođa.’ Dve sedmice kasnije, Marlena je pronađena mrtva – ubio ju je suprug koji je bio sklon zlostavljanju. Vernici njene crkve nisu mogli da veruju. Marlenin suprug bio je učitelj u nedeljnoj školi i đakon. Kako je mogao da učini tako nešto?“ (Čak Kolson, „Domestic Violence Within the Church: The Ugly Truth“, 20. oktobar 2009, preuzeto sa www.christianheadlines.com/news/domestic-violence-within-the-church-the-ugly-truth-11602500.html.

Podsetite svoj razred da su autori pouke koji su u ovoj sedmici stavili naglasak na nasilje u porodici potpuno svesni da su njihovi slušaoci hrišćani koji sede u vašem subotnoškolskom razredu. Proučavanje ove lekcije pruža priliku da se bavite onim što se naziva „tiha epidemija“ i da je razotkrijete, ohrabrujući one koji trpe nasilje da već danas potraže pomoć.

## TREĆI DEO: PRIMENA U ŽIVOTU

Iako je pouka za ovu sedmicu bila zaokupljena sumornijim životnim iskustvima, ona se bavi onim što se zaista događa u domovima vernika. Pojedincima u subotu ujutru nije uvek „srećna Subota“. Vaš subotnoškolski razred pruža priliku onima koji su povređeni da podele svoje iskustvo i zatraže pomoć. Posebno obratite pažnju na te trenutke. Razgovarajte o praktičnim načinima na koje crkve mogu postati utočišta za porodice u nevolji. Sledi nekoliko predloga kako možete započeti razgovor.

1. Jedan od načina da stvorite isceljujuću zajednicu u crkvi jeste da povežete one koji su patili u prošlosti sa onima koji sada pate. Čak i oni koji sada pate mogu poslužiti drugima koji trenutno doživljavaju patnju. Zamolite razred da razmisli o načinima na koje mesna crkva može da ostvari ovaj cilj, nadahnjujući ih sledećim navodom: „Oni koji su podnosili najveće žalosti često pružaju i najveću utehu bližnjima, šireći sunčevu svetlost kuda god prolaze. Takvi su svakako bili oplemenjeni i omekšani svojim nevoljama; oni nisu izgubili poverenje u Boga kada su ih okružile nevolje, već su se još čvršće oslonili na Njegovu zaštitničku ljubav.“ (Selected Messages, 2. sveska, str. 274)

2. Nasilje u porodicama predstavlja problem iz više razloga. Međutim, posebno je opasna činjenica da se često skriva ćutanjem i poricanjem. Kao što je Biblija transparentna kad su dela zlostavljanja unutar poznatih porodica u pitanju (1. Mojsijeva 4,8; 1. Mojsijeva 337,17-36; 2. Samuilova 11,4; 2. Samuilova 13,14), tako se nasiljem u svim oblicima, unutar porodica, treba baviti radi sigurnosti, odgovornosti i hrišćanske posvećenosti. Kako mesna crkva može da omogući žrtvama nasilja da pronađu utočište unutar njenih zidova?  
