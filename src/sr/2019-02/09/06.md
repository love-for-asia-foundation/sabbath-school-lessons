---
title:  Gubitak života
date:   30/05/2019
---

Kao ljudska bića poznajemo stvarnost smrti. Čitamo o tome, susrećemo se sa tim, a možda nam je i samima malo nedostajalo da se suočimo sa njom.

`Pročitajte: 1. Korinćanima 15,26. Kako je smrt opisana, i zašto je opisana na taj način?`

Ko izgubivši svog voljenog ne iskusi koliko je smrt veliki neprijatelj? Sa druge strane, za preminule je »dobra«. Ako u Gospodu zatvore oči biće podignuti u besmrtnost u, kako će se njima činiti, jednom trenu. »Za vernika smrt ne znači mnogo... Za hrišćanina smrt je samo san, trenutak tišine i tame. Život je sakriven sa Hristom u Bogu i ‘kad se javi Hristos, život vaš, onda ćete se i vi s Njime javiti u slavi’.« (Elen Vajt, Čežnja vekova, str. 787. original)

Živi su ti, naročito prijatelji i članovi porodice koji ostaju, koji dožive stvaran bol i žalost nakon nečije smrti. Činjenica je da je bol prirodan, uobičajen odgovor na gubitak. To je emocionalna patnja koju doživljavamo kada nam je nešto ili neko koga volimo oduzeto.

Proces tugovanja nije isti za sve, ali većina ljudi obično prolazi kroz nekoliko faza. Prva i najčešća reakcija na smrt voljene osobe jeste šok i poricanje, čak i onda kada je smrt očekivana. Šok je vaša emocionalna zaštita da iznenada ne budete previše savladani gubitkom, i može trajati od dva do tri meseca. Takođe, možete proći kroz razdoblje kada ste neprestano obuzeti mislima o voljenoj osobi, čak i u toku običnih, svakodnevnih razgovora. Često se razgovori okrenu vašem gubitku i voljenoj osobi. Ovo razdoblje može trajati od šest meseci do godinu dana.

Faza očaja i depresije je dug period žalosti, možda najbolniji i najdugotrajniji stupanj za onoga koji je u žalosti, u toku kog se postepeno navikavate na gubitak. U toku ovog vremena, možete doživeti lepezu osećanja, kao što su gnev, krivica, žalost, tuga i uznemirenost. Cilj tugovanja nije da ukloni sav vaš bol ili sećanja na gubitak. U poslednjoj fazi oporavka, ponovo počinjete da se zanimate za svakodnevne aktivnosti i iz dana u dan vraćate se uobičajenim dužnostima.

`Kakve utešne misli pronalazite u sledećim tekstovima? Rimljanima 8,31-39; Otkrivenje 21,4; 1. Korinćanima 15,52-57. `
