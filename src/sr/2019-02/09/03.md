---
title:  Gubitak poverenja
date:   27/05/2019
---

Svi smo mi grešni, nedosledni ljudi koji će se u određenom trenutku pokazati nepouzdanim u odnosu na one koji su imali poverenja u nas. Zar se nismo svi našli u prilici da neko drugi izda naše poverenje? Ma koliko težak bio gubitak poverenja, uvek je mnogo teže kada mi izneverimo nekog od članova porodice ili kada neko od članova porodice izneveri nas.

Ponekad se čini da je lakše izbeći gubitak i otići kada smatramo da nije vredno obnavljati određeni odnos. Naravno, to nije toliko lako kada je u pitanju član porodice, kao što je bračni drug. Mogli bismo čak reći da je jedna od svrha braka da nas pouči kako da ponovo izgradimo iznevereno poverenje.

`Kada je u nekom odnosu ugroženo poverenje, kako i poverenje i odnos mogu da se poprave i spasu? 1. Petrova 5,6.7; 1. Jovanova 4,18; Jakov 5,16; Matej 6,14.15.`

Obnavljanje narušenog poverenja je nalik putovanju; morate ići korak po korak. Putovanje počinje iskrenim priznanjem bola i otkrivanjem istine, kakva god krivica da je u pitanju i ko god da je krivac.

Kada je preljuba uzrok raskida, isceljenje počinje kada preljubočinac prizna šta je učinio. Kao deo procesa izlečenja, priznanje mora biti praćeno potpunom iskrenošću onoga ko je počinio preljubu. Ništa ne sme ostati sakriveno, jer u protivnom, kada se i to otkrije (a otkriće se), obnovljeno poverenje biće uništeno. Kada se po drugi put izneveri poverenje, postaje još teže da se odnosi zacele u odnosu na prvi put.

Obnavljanje poverenja zahteva vreme i strpljenje. Što je prestup ozbiljniji, biće potrebno više vremena da se odnosi poprave. Prihvatite činjenicu da će ponekad izgledati kao da se pomerate dva koraka napred i tri koraka unazad. Jednog dana činiće se da postoji nada za budućnost, sledećeg dana poželećete da pobegnete od svega. Međutim, mnogi su uspeli da ponovo izgrade svoje narušene odnose i razviju dublji, bliskiji, ispunjavajući i srećniji odnos u braku.

`Kakva se načela u izlečenju braka mogu upotrebiti u slučaju kada poverenje biva iznevereno na drugačiji način? Takođe, u kojoj prilici i pored praštanja nema više poverenja, niti bi trebalo da ga bude? `
