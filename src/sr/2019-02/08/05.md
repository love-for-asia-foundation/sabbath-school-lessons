---
title:  Odgajanje dece kao stvaranje učenika
date:   22/05/2019
---

`Pročitajte sledeće tekstove: 1. Mojsijeva 18,18.19; 1. Samuilova 3,10-14. Uporedite ova dva oca. Kakav je bio ishod njihovog načina odgajanja dece?`

Roditelji imaju odgovornost da svoju decu učine učenicima, da bi lično postali Isusovi sledbenici. Pojedini roditelji smatraju da decu treba poučavati i ispravljati primenom fizičkog kažnjavanja – što više, to bolje (Priče Solomunove 22,15; 23,13; 29,15). Tekstovi poput ovih su zloupotrebljavani, deca su zlostavljana i prisiljavana na potpunu pokornost, ali često je upravo takvo postupanje podsticalo pobunu protiv roditelja i Boga.

Biblija uči roditelje da decom ljubazno upravljaju (Efescima 6,4, Kološanima 3,21) i da ih poučavaju u pravdi (Psalam 78,5; Priče Solomunove 22,6, Isaija 38,19; Joilo 1,3). Kao roditelji treba da obezbedimo svoju decu (2. Korinćanima 12,14) i da im ostavimo dobar primer na koji mogu da se ugledaju (1. Mojsijeva 18,19; 2. Mojsijeva 13,8; Titu 2,2). Rečeno nam je da dobro vodimo svoje domaćinstvo (1. Timotiju 3,4.5.12) i da disciplinujemo svoju decu (Priče Solomunove 29,15.17), odražavajući u isto vreme Božju ljubav (Isaija 66,13; Psalam 103,13; Luka 11,11).

Nažalost, u Bibliji otkrivamo izveštaje o roditeljima koji nisu dobro postupali. Isak i Reveka imali su svoje miljenike među sinovima, Isavom i Jakovom (1. Mojsijeva 25,28), a kasnije je Jakov pokazao isti odnos prema Josifu (1. Mojsijeva 37,3). Ilije, iako verski vođa, nije uspeo da ispravi ponašanje svoje dece (1. Samuilova 3,10-14). Samuilo, koga je, takođe, odgajio Ilije, ispostavilo se da je i sam postao otac u čijem roditeljstvu zapažamo nedostatke (1. Samuilova 8,1-6). Car David, koji je počinio preljubu i naručio ubistvo, poučavao je svoju decu, koja su sledila njegov primer. Car Manasija žrtvovao je svoju decu duhovima (2. O carevima 21,1-9), kao i car Ahaz (2. O carevima 16,2-4).

Međutim, u Pismu srećom, takođe, pronalazimo pojedine primere dobrog odgajanja dece. Mardohej je bio divan otac Adasi, carici Jestiri, koju je usvojio (Jestira 2,7), a Jov se redovno molio za svoju decu (O Jovu 1,4.5). U svim ovim primerima, dobrim i rđavim, možemo zapaziti pouke o roditeljstvu.

``Šta možemo naučiti iz primera o odgajanju dece koje pronalazimo u Bibliji? Na koje načine možemo koristiti neka od ovih načela u odnosu sa onima koji nisu naša deca? `
