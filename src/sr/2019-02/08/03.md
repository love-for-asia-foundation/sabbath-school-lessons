---
title:  Samohrani roditelj
date:   20/05/2019
---

Jedna pojava sa kojom se svet suočava jesu samohrani roditelji. Često, ali ne i uvek, žene odgajaju decu kao samohrani roditelji.

Ponekad o samohranim roditeljima razmišljamo kao o onima koji su začeli dete izvan braka. Međutim, nije uvek tako. Agara je prvo bila primorana da dobije dete sa Avramom, a zatim prisiljena da ode sa svojim sinom (1. Mojsijeva 16,3.4; 1. Mojsijeva 21,17). Ilija je dobio nalog da ode u selo po imenu Sarepta i pomogne samohranoj majci, udovici (1. O carevima 17,9-12). Do trenutka kada je Isus započeo svoju službu, Josif, otac koji Ga je usvojio, umro je, ostavljajući Mariju udovicom i samohranom majkom. »Smrt ju je rastavila od Josifa koji je sa njom delio njeno saznanje o tajni Isusovog rođenja. Sada više nije bilo nikoga kome bi mogla da poveri svoje nade i strahovanja. Dva protekla meseca bila su veoma tužna.« (Elen Vajt, Čežnja vekova, str. 145. original)

Biti samohrani roditelj možda je jedan od najizazovnijih zadataka koje jedna osoba može da ima. Mnogi se suočavaju sa poteškoćama, kao što je upravljanje novčanim sredstvima, održavanje odnosa sa drugim roditeljem, ili jednostavno pronalaženje vremena samo za sebe ili za zajednicu sa Bogom, pitajući se da li će ikada više biti voljeni.

`Kakva obećanja svako može, uključujući i samohrane roditelje, da izvuče iz sledećih tekstova: Jeremija 31,25; Matej 11,28; Jeremija 29,11, Jeremija 32,27; Priče Solomunove 3,5.6, Isaija 43,1.2. `

Mi kao Crkva imamo odgovornost da pomognemo samohranim roditeljima. Jakov je zapisao: »Jer vjera čista i bez mane pred Bogom i Ocem jest ova: Obilaziti sirote i udovice u njihovijem nevoljama.« (Jakov 1,27) Mogli bismo dodati, u načelu, »i samohranim roditeljima u njihovim nevoljama, takođe«. Pomoć koju možemo pružiti ne mora da bude samo novčana. Možemo im omogućiti trenutke odmora time što ćemo se određeno vreme brinuti o njihovoj deci da bi mogli da završe kućne obaveze, odmore se, posvete vreme molitvi i proučavanju Božje reči. Možemo služiti kao savetnici njihovoj deci ili pomoći da se izvrše popravke u kući. Na brojne načine možemo biti Božje ruke u pružanju podrške samohranim roditeljima.

`Kako posebno možete ohrabriti samohrane roditelje i pomoći im ne osuđujući ih kako su se našli u takvim prilikama?`
