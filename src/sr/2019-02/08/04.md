---
title:  Radost i odgovornost roditeljstva
date:   21/05/2019
---

`Pročitajte sledeći tekst: Psalam 127. Šta je osnovna poruka ovog kratkog psalma. Kakva važna načela iz njega treba da usvojimo za sebe i svoj način života? `

Kada poželite da pripremite svoje omiljeno jelo, koristite određeni recept. Ako dodate sve potrebne sastojke i sledite sve korake, uglavnom dobijete željeni rezultat. Roditeljstvo, međutim, nije poput kuvanja. Nijedno dete nije nalik drugom detetu, pa ako po­stupate onako kako ste postupali sa drugom decom, ono može postati drugačije. To može zavisiti od njihovog pola, redosleda rođenja, njihove prirode, ili mnoštva drugih razloga. Prema Božjem planu, roditelji treba da vode i poučavaju svoju decu da vole Boga i budu Mu poslušna (5. Mojsijeva 6,4-9; Psalmi 78,5-7). Uputstvo koje je Bog uputio roditeljima glasi: »Uči dijete prema putu kojim će ići« (Priče Solomunove 22,6), a ne da treba da lebde nad njima da bi bili sigurni da nikada neće doneti nijednu pogrešnu odluku.

Iako želimo da vidimo svoju decu kako od umiljatih, bespomoćnih, malih ljudi postaju nezavisni, uspešni odrasli ljudi, naša krajnja odgovornost je da upoznaju Isusa Hrista, da Ga vole i da Mu služe. Kao roditelji možemo da sledimo plan duhovnog razvoja naše dece prikazanog u 6. poglavlju 5. Mojsijeve. Postoje četiri važna preduslova: da priznamo da je »Bog naš jedini Gospod« (5. Mojsijeva 6,4), da Ga ljubimo iz celog svog srca (5. Mojsijeva 6,5), da čuvamo Njegovu reč (5. Mojsijeva 6,6) i da prenesemo svojoj deci šta znamo o Njemu (5. Mojsijeva 6,20-23).

U daljem tekstu 6. poglavlja 5. Mojsijeve data su još dva važna načela. Prvo, načelo »poučavanja putem razgovora«. (5. Mojsijeva 6,7) Napominjanje se odnosi na formalno obrazovanje, dok se razgovor odnosi na neformalne pouke. U oba slučaja, prenošenje biblijske istine odigrava se u okviru odnosa između roditelja i deteta. Formalni trenuci poučavanja mogu se ostvariti u toku porodičnog bogosluženja, dok zajedno proučavamo Božju reč. Neformalno poučavanje javlja se spontano u okolnostima svakodnevnog života i ima još veću važnost. Svakodnevni događaji mogu postati uspešna sredstva za objavljivanje biblijske istine (1. Mojsijeva 18,19). Drugo načelo glasi »veži-napiši«. (5. Mojsijeva 6,8.9) Duhovna istina mora biti utkana u dela (»ruka«) i stavove (»glava«), ali mora, takođe, biti upisana u naš privatni (»dovratnik«) i javni (»vrata«) život. Mora poteći iz našeg srca u naš dom i iz našeg doma u svet.
