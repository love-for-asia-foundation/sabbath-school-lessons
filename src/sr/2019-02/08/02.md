---
title:  Porodice bez dece
date:   19/05/2019
---

`Pročitajte sledeće tekstove: 1. Mojsijeva 18,11; 1. Mojsijeva 30,1; 1. Samuilova 1,1-8; Luka 1,7. Šta ovi ljudi imaju zajedničko? Kako je Bog odgovorio na njihove čežnje?`

Deca su blagoslov, ali iz određenog razloga, Bog sve ne blagosilja decom. Pojedini ljudi se nadaju i mole za porodicu, i Bog milostivo ispunjava njihovu molbu, ponekad na čudesan način, kao u Sarinom slučaju; dok drugi koji su isto toliko revni u iznošenju svojih molbi pred Božji presto, nailaze na nemu tišinu. Svaki put kada vide da prijatelji hvale Boga zbog trudnoće i trenutka u kome dočekaju svoje novorođenče, njihova rana se produbljuje, jer razmišljaju o svom pra­znom gnezdu. Čak i bezazlena pitanja, kao što je: »Koliko dece imate«, predstavljaju bolan podsetnik na posebnu grupu iz koje su isključeni oni koji nemaju decu, a želeli bi da joj se pridruže.

Oni koji su to doživeli treba da prihvate da Bog shvata njihovu tugu. Psalmista je rekao o Gospodu: »U Tebe je izbrojeno moje potucanje, suze se moje čuvaju u sudu kod Tebe, obe su u knjizi Tvojoj.« (Psa­lam 56,8). Iako se čini da ćuti »kako otac žali sinove, tako Gospod žali one koji Ga se boje«. (Psalam 103,13)

U isto vreme, drugi ljudi iz raznih razloga jednostavno donose odluku da nemaju decu. Možemo razumeti zašto neko odlučuje da ne donosi na svet još ljudi, na svet poput našeg, toliko punog patnje, bola, zla i moguće nesreće. U nekim slučajevima, pojedini ljudi odlučuju da usvoje decu umesto da imaju svoju; na taj način mogu da odgajaju decu koja su već doneta na svet, često pružajući im priliku za mnogo bolji život nego što bi inače imali.

Naš svet je složeno mesto, i mi verovatno srećemo ljude u različitim prilikama u vezi sa tim da li imaju ili nemaju decu. U kakvoj god situaciji da se nalazimo kad je reč o deci, možemo živeti sa uverenjem da nas Bog voli i da nam želi dobro. Takođe, nikad nemojmo zaboraviti da budemo što osetljiviji prema ljudima koji, bez obzira na razloge, nemaju decu.

`Isus nije imao svoju decu. Kakve pouke, ako ih ima, pronalazimo u toj činjenici? `
