---
title:  Pouka za učitelje
date:   24/05/2019
---

## PRVI DEO: OPŠTI PREGLED

Imati decu u biblijsko vreme bilo je veoma važno. Majke su molile Boga (ili svoje supružnike) da im podari dete. Bog je ponekad delovao na čudesan način (setite se Ane koja je plakala pred domom Gospodnjim, ili Rahilje koja je pomišljala na smrt jer je bila nerotkinja). Danas je tema dece složena i obuhvata čitav niz pitanja, kao što su neplodnost, kontrola rađanja, abortus, usvajanje, samohrano roditeljstvo, metode discipline. Kakav god teret da neko nosi u vezi sa decom, najvažnije je da zapamtimo da Bog duboko brine o prilikama svake porodice. To je lakši deo. Proširiti tu istu brigu na sebe ili one za koje možda verujete da donose rđave odluke kada su deca u pitanju – to je teži deo.

Podizanje dece može se smatrati ogrankom stvaranja učenika. Iako Pismo nudi pregršt smernica za roditelje (2. Korinćanima 12,14; Efescima 6,4; Kološanima 3,21), većina porodica na koje je pažnja usmerena u Bibliji pružiće mnoštvo primera o tome šta ne činiti prilikom podizanja dece (na primer: imati miljenike, zanemarivati disciplinu, živeti bezbožnim životom). Ali ako možemo učiti iz njihovih i svojih grešaka, onda će svako dete biti zvezda na nebeskoj kruni svojih roditelja. Međutim, u nadi da će naša deca biti spasena, tekst Priče 22,6. naveden je na način koji se ne uklapa dobro sa slobodnom voljom i metanarativom velike borbe. Nadamo se da će kratko proučavanje ovog čuvenog teksta uz molitvu pružiti pojašnjenje i ponuditi druge opcije u tumačenju.

## DRUGI DEO: KOMENTAR

**Pismo**

Tekst Priče 22,6. redak je stih koji poseduje pravu meru nejasnoće u prevodu i teološke važnosti i koji stvara ili egzistencijalnu nadu ili psihološku traumu – ili i jedno i drugo. To je egzegetski zanimljiv delić starozavetne knjige mudrih izreka čiji potencijalni engleski prevodi mogu biti doslovno suprotni jedni drugima. Priče 22,6. pripadaju kratkoj listi Daglasa Stjuarta „Moji omiljeni pogrešni prevodi“ koju je izneo u februaru 2013. godine na svojim predavanjima V.H. Grifit Tomas Memorijal Lideršip . Proučavanje ovog stiha može poslužiti kao mikrokosmos za izazov, uzbuđenje i iznenađenje koji dublje proučavanje Biblije čine vrednim. Ovaj stih je možda najpoznatiji ili najcitiraniji stih o podizanju dece u Starom zavetu i to ga čini vrednim analiziranja dok razmišljamo o roditeljstvu u lekciji za ovu sedmicu.

*Standardni prevod*

Ono što ja nazivam standardnim prevodom jeste prevod koga slede skoro svi engleski prevodi (i mnoštvo nemačkih i francuskih prevoda), koji su prilično slični prevodu Biblije kralja Džejmsa: „Uči dete prema putu kojim će ići, pa neće odstupiti od njega ni kad ostari.“ (Priče 22,6)

Kao prvo, lekcija iznosi ključnu pojedinost koju ćemo ukratko ponoviti. Bez obzira kako glasi prevod ovog teksta, ne znači da je svako zalutalo dete neposredna posledica lošeg roditeljstva: o tome više nećemo raspravljati. Uvek moramo uzeti u obzir literarni žanr teksta, a ovaj spada u antologiju mudrosti punu poslovica i jezgrovitih (kratkih, snažnih i značajnih u izrazu) izreka. Poslovica ne bi bila poslovica da obuhvata listu ograničenja, izuzetaka i izuzimanja. Dakle, ovaj stih treba shvatiti kao opšte načelo kako iskustva u ranim godinama mogu imati dugoročne posledice. Roditeljska krivica i/ili roditeljska sigurnost, prikazane u pitanju: „Kada će moje dete poći putem kojim treba da ide?“, treba da budu pretvorene u razmišljanje roditelja, naučene pouke i stalnu molitvu.

Pobornici standardnog prevoda moraju da odbrane izraz „putem kojim treba da ide“ jer tekst na jevrejskom glasi „prema njegovom putu“. Međutim, oslanjajući se na opštu svrhu Priča Solomunovih, prevodioci su na osnovu konteksta bili uvereni da je „put“ u ovom slučaju put mudrih i pravednih za koji su se Solomun i prijatelji zalagali, pa su umetnuli reč „treba“ da bi sačuvali tu ideju. Mali otpor prema tom prevodu pružaju oni koji smatraju da se „njegov put“ odnosi na lično otkrivanje njegovih ili njenih profesionalnih sklonosti i primanje ohrabrenja u tom pravcu. Ovakvo gledište predstavlja smer koji Biblijski komentar adventista sedmog dana zauzima u vezi sa ovim stihom napominjući da „životni poziv treba da bude u skladu sa prirodnim sklonostima“ (The SDA Bible Commentary, 3. sveska, str. 1020). Pojedinci, međutim, smatraju da ovakvo gledište nameće anahronično psihološko sagledavanje teksta koje izlazi izvan okvira tema Priča Solomunovih.

*Mali broj prevoda*

Još jedan prevod je isto tako protiv upotrebe glagola „trebati“ u izrazu „putem kojim treba da ide“ zbog uverenja da treba prihvatiti jevrejski izraz „prema njegovom putu“. Takođe, Dag Stjuart sa još jednom grupom, imajući poteškoće sa jevrejskom rečju na’ar koja je u standardnom prevodu prevedena kao „dete“, opredelio se za „mladi koji nisu stupili u brak“. (Predavanja Daga Stjuarta iz 2013. godine pod nazivom „Moji omiljeni pogrešni prevodi“ možete pogledati na www.youtube.com/watch?v=DJnnblypnz 8&t=16s) U svetlosti ovog predloga, stih se sada pre odnosi na naše tinejdžere nego na malu decu. Stjuart predlaže sledeći prevod: „Učite adolescenta prema njegovom putu, i neće odstupiti od njega ni kada ostari.“

Tekst se sada shvata kao obećanje: ne da dobro roditeljstvo garantuje dobre rezultate, već da će nemarno roditeljstvo koje udovoljava tinejdžerovom nedisciplinovanom „putu“ doneti dugoročne štetne posledice. Stjuart navodi prevod srednjovekovnog jevrejskog filozofa Ralbaga (akronim za Rabbi Levi ben Gershon): „Uči dete prema njegovim rđavim sklonostima, i on će u životu nastaviti da ide rđavim putem.“

Dakle, zašto ovakav ugao posmatranja prilikom prevoda nije u većoj meri zastupljen u savremenim verzijama? Verovatno da postoji određena prevodilačka inertnost nastala zbog opšteprihvaćenog/ranog prevoda kome se kasnije verzije teško odupiru. Gordon Hugenberger navodi teoriju o mogućem početnom pogrešnom koraku: „Verovatno raniji prevodioci nisu shvatili tekst kao opomenu, ne zbog bilo kakve poteškoće u jevrejskom jeziku, već zato što on gradi prvu rečenicu kao ironičnu zapovest. Ona govori čitaocu da učini nešto što ne bi trebalo da čini: ’Učite decu prema njegovom putu.’ Zapravo, takvo retoričko sredstvo koje se u potpunosti odomaćilo u literaturi mudrosti kao što su Priče Solomunove, koristi sarkazam radi dobrog efekta. Uporedite: Priče 19,27. ’Nemoj, sine, slušati nauke koja odvodi od riječi razumnijeh.’“ (Gari D. Praktiko, Majls V. Van Pelt, Basics of Biblical Hebrew Grammar [Grand Rapids: Zondervan, 2007], str. 163)

*Hiljadu godina staro tumačenje...*

Sledeći prevod je više istorijsko tumačenje nego prevod. Međutim, ima dovoljno prikupljenih dokaza koji ga čine izazovnom mogućnošću.

Ukoliko pogledate Lenjingradski kodeks, koji je najstariji kompletan rukopis jevrejske Biblije (Starog zaveta), pronaći ćete beleške na marginama. Njih su zabeležili Masoreti, grupa jevrejskih pisara i skolara između 600. i 1000. godine, koji su osmislili dijakritičke znake za jevrejski tekst koji se pisao samo suglasnicima u pokušaju da standardizuju izgovor. Drugim rečima, dodali su sistem samoglasnika u tekst kako jevrejska zajednica ne bi zaboravila kako da izgovara/čita jevrejski jezik. Takođe su napisali tehničke i lingvističke beleške na marginama. Upravo nam ove beleške jasno daju hiljadu godina star uvid u to kako su oni razumeli tekst Priče 22,6.

Shvatanje teksta Priče 22,6. od strane Masoreta proteže se unazad sve do Enoha i pisanja njegovog imena. Postoje dva načina zapisivanja Enohovog imena na jevrejskom. Masoreti su drugi oblik pisanja zabeležili na marginama. Enohovo ime obično sadrži ono što nazivamo holem waw (holem waw daje glas „o“ u Enohovom imenu). Međutim, postoje tri primera kada se piše „nepravilno“ jer sadrži samo holem (koji i dalje daje isti zvuk „o“).

Imajući na umu da postoji više od jednog Enoha, zapažamo da se nepravilan zapis Enohovog imena u masoretskim rukopisima prvi put javlja u tekstu 1. Mojsijeva 25,4. Masoreti su na svojim marginama za taj stih zabeležili da su tri teksta koja sadrže ovu nepravilnu upotrebu: 1. Mojsijeva 25,4, 4. Mojsijeva 26,5 (ovaj slučaj je malo drugačiji jer je reč „Hanochites“, ili možemo reći Enohova porodica ili „Enohiti“, ta koja ima nepravilnu upotrebu), i Priče 22,6. Drugim rečima, Masoreti primećuju da se Enohovo ime sa njegovim alternativnim načinom zapisivanja spominje u Pričama 22,6.

Ali, čekajte: Enohovo ime se ne javlja u Pričama 22,6. – ili se javlja? Radi se o tome da se glagolski oblik „učiti“ u Pričama 22,6. piše potpuno isto kao nepravilan oblik Enohovog imena. (Jedna napomena za one koji znaju jevrejski: istina je da su Masoreti mogli komentarisati o Kal imperativu glagola chanak, ali nepotpun holem se prema Vilhelmu Geseniusu po pravilu koristi sa Kal imperativom. Zar nije verovatnije da bi oni pre pribeležili nepravilnu varijantu reči „Enoh“ nego uobičajenu konjugaciju glagola chanak?)

Štaviše, Masoreti prave belešku na margini u vezi sa Pričama 22,6, koja je neposredno povezana sa jevrejskom rečju „Enoh/učiti“. Njihova napomena na margini, koja nije u formi rečenice, doslovno glasi: „dva puta“, „početak“, „stih“, „Matusal“. Da ponovimo, to je masoretski komentar jevrejske reči hanoch, koja bi u engleskom mogla da znači ili „Enoh“ ili „učiti“. Uobličen engleski prevod masoretske beleške na margini u vezi sa tekstom Priče 22,6. glasi: „U dva primera rečju (hanoch) započinje stih... Matusal.“ Zar nije zanimljivo što se ovde spominje Matusal? Činjenica da je Matusal spomenut u okviru komentara reči hanoch otvara mogućnost da se hanoch tumači, ili shvati kao, „Enoh“, umesto, ili pored, prevođenja reči hanoch kao „učiti“.

Drugi primer u kome tekst počinje ovom rečju „Enoh/učiti“ jeste 1. Dnevnika 1,3, koji glasi: „Enoh, Matusal, Lameh.“ Ovaj Enoh je onaj isti Enoh koji je hodao sa Bogom u 5. poglavlju 1. Mojsijeve. U svetlosti ove beleške na margini, čini se mogućim da su Masoreti (koji su živeli i disali u skladu sa jevrejskom Biblijom) imali Enoha na umu kada su čitali Priče 22,6, a moguće i Matusala. Sledi tumačenje zasnovano na prevodu Josifa Lukovskog, kome smo zahvalni za čitavu ovu diskusiju: „(Iskoristite primer Enoha) Učite (Enoh) dete prema njegovom putu (tj. Enohovom putu); čak i kada ostari (poput Matusala) neće odstupiti od njega.“ (Priče 22,6) Slobodno parafrazirano, tumačenje Lukovskog moglo bi se prevesti: „Podiži svoju decu prema Enohovom putu, i ostaće verni i kad ostare kao Matusal.“
Vrlo je moguće da su Masoreti shvatili ovaj stih kao ohrabrenje upućeno roditeljima da podižu decu tako da lično upoznaju Boga i hodaju sa Njim onako kako je Enoh činio. Kao rezultat, istrajan pravedan život omogućiće im da dožive duboku starost (vidi: 2. Mojsijeva 20,12) – kao što je omogućio najstarijem čoveku koji je ikada živeo, Enohovom sinu, Matusalu.

## TREĆI DEO: PRIMENA U ŽIVOTU

Svi želimo da naša deca pođu Enohovim putem, bez obzira da li su Masoreti mislili na njega u Pričama Solomunovim ili ne. Činjenica da Enoh nikada nije doživeo smrt služi kao analogija nade koju imamo da naša deca nikada neće iskusiti konačnu/drugu smrt (Otkrivenje 20,14).

1. Kako „hodanje sa Bogom“ možemo učiniti toliko privlačnim svojoj deci da oni to sami požele kao što i mi roditelji želimo?

2. Jedan hrišćanski govornik koji je upravo završio pisani projekat javno se zahvalio svojoj porodici za njihovu podršku. „Želeo bih da se zahvalim svojoj supruzi, koja mi je s ljubavlju pomogla... i deci, koja su me s ljubavlju onemogućavala da radim.“ Deca mogu biti i blagoslov i iskušenje (možda je iskušenje blagoslov). Na koji način su vam deca u životu pomogla da sazrite i oblikujete svoj karakter?
