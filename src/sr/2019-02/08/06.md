---
title:  Borba za svog izgubljenog sina
date:   23/05/2019
---

`Pročitajte: Priče Solomunove 22,6. Kako shvatate ovaj tekst? Da li predstavlja garanciju, obećanje ili mogućnost? `

Ponekad kao roditelj učinite sve što bi trebalo – posvetite vreme poučavanju svoje dece ispravnim vrednostima, živite u skladu sa poznavanjem Boga, upisujete ih u dobre škole, redovno odlazite u crkvu, uključeni ste u misionski rad zajedno sa njima – a oni na kraju napuste veru u kojoj ste ih odgajali. Bol koji tada osećate je ogroman, i ni za trenutak ne prestajete da se brinete za njihovo spasenje. Uzrok nije nužno roditeljska greška. Deca odgovaraju za sebe i na kraju su Bogu odgovorna za svoje postupke.

Pojedini ljudi sledeće reči »pa neće otstupiti od njega ni kad ostari« shvataju kao obećanje, jamstvo da će ishod odgovarajućeg odgajanja dece uvek biti njihovo spasenje. Međutim, u Pričama Solomunovim često su nam data načela, a ne uvek bezuslovna obećanja. Ono što možemo usvojiti iz ovog teksta jeste sigurnost da će pouke naučene u detinjstvu trajati celog života. Svako dete stupa u doba kada ili prihvata nasledstvo svojih roditelja kao svoje ili ga odbacuje. Oni roditelji koji su svojoj deci pažljivo pružili pobožno vaspitanje mogu biti sigurni da će ono čemu su učili svoju decu uvek biti uz njih i da će ih, ako ili kada njihova decu odu, seme koje su posejali u njihovom srcu neprestano pozivati da se vrate svome domu. Biti dobar roditelj je naš izbor; kakva će deca na kraju biti je njihov.

Šta roditelj treba da učini kada njegovo dete pođe stranputicom? Usmerite svoje dete Bogu u iskrenoj molitvi. Ako iko razume vaš bol, onda je to Bog, čija su deca, milijarde njih, okrenula leđa Njemu, savršenom Roditelju. Možete podržati svoju izgubljenu decu ljubavlju, molitvom i spremnošću da stojite uz njih dok se bore sa Bogom.

Nemojte se stideti da zatražite podršku i molitve, nemojte kriviti sebe, i nemojte zbog usredsređenosti na izgubljeno dete zaboraviti ostatak porodice. Odgajanje izgubljenog deteta može da podeli porodicu. Zato sa svojim supružnikom izgradite jedinstven stav i postavite jasne granice svom detetu. Ne zaboravite da Bog voli vaše dete više nego vi, nadajte se svetlijoj budućnosti, prihvatite da je vaše dete Božje delo u izgradnji.

`Prirodno je da u takvim prilikama krivimo sebe; ali, čak i ako ste pogrešili, zašto je bolje da se usredsredite na budućnost i Božja obećanja? Vidi: Filibljanima 3,13.14. `
