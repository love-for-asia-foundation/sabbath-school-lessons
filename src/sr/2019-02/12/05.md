---
title:  Uticaj porodičnog života
date:   19/06/2019
---

`U sledećim stihovima obratite pažnju na novozavetnu upotrebu reči »ugledati se«. Šta nam ona govori o procesu nastanka i rasta hrišćanskog života? Šta mislite na šta upućuje odnosu između ugledanja na nekoga i svedočenja? 1. Korinćanima 4,16; Efescima 5,1; 1. Solunjanima 1,6; Jevrejima 6,12; Jevrejima 13,7; 3. Jovanova 11.`

Naglašavanje reči ugledati se u Novom zavetu potvrđuje važnu ulogu ugledanja na nekoga u procesu učenja. Ljudi su skloni da postanu nalik onome koga posmatraju. Ovo načelo tiče se odnosa uopšteno, a naročito odnosa u domu, u kome je ugledanje na nekoga uobičajeno. Deca se ugledaju na roditelje ili braću i sestre; bračni drugovi često se ugledaju jedni na druge. Ovakav pristup pruža važnu misao kako parovi i porodice mogu svedočiti drugim parovima i porodicama.

Snaga društvenog uticaja. Mi svedočimo svojim domom kada drugima dajemo priliku da nas posmatraju i u našem domu na određeni način podele naše iskustvo. Mnogi jednostavno u svom okruženju nemaju dobar primer braka ili porodičnih odnosa koji bi sledili. U našim domovima mogu da vide kako Hristov duh unosi razliku. »Društveni uticaj je veličanstvena sila. Ako želimo, možemo da ga iskoristimo kao sredstvo za pomoć onima koji su oko nas.« (Elen Vajt, U potrazi za boljim životom, str. 354. original)

Kada bračni parovi pozivaju druge parove na ručak, druženje ili proučavanje Biblije, ili kada zajedno slušaju seminar o rastu u braku, oni koji su došli u posetu imaju priliku da vide uzor. Uzajaman odnos, afirmacija, komunikacija, rešavanje sukoba i prilagođavanje razlikama svedoči o porodičnom životu u Hristu.

`Zbog čega u ovom okviru uvek moramo biti pažljivi? Jeremija 17,9; Jovan 2,25; Rimljanima 3,23.`

Ugledajte se na vernike koji se ugledaju na Hrista. Međutim, svi primeri koje čovek ostavlja imaju nedostatke; svedočanstvo hrišćanskog doma nije u potpunosti savršeno. Novozavetna misao o ugledanju jeste poziv upućen pojedincima da slede vernike koji se ugledaju na Hrista. Misao je da će pojedinci prihvatiti hrišćansku veru kada vide da je prikazana u životu drugih ljudi, koji su isto tako pogrešiva ljudska bića kao i oni.

`Kako svoj dom možete učiniti boljim primerom hrišćanskog svedočenja? `
