---
title:  Pouka za učitelje
date:   21/06/2019
---

## PRVI DEO: OPŠTI PREGLED

Svi smo čuli o tom tajanstvenom „tihom svedoku“ koga mi kao hrišćani treba da predstavljamo kuda god pođemo. Ljudi se ređaju i pitaju nas: „Šta to imate što je drugačije? I ja želim to da imam.“ Tada im govorimo o Isusu, i obraćenja uskoro slede. Nema sumnje, svedočanstva potvrđuju da su ovakvi događaji mogući, ali uglavnom, ako smo iskreni, ovakav scenario je neka vrsta hrišćanske urbane legende zbog koje mnogi adventisti godinama čekaju da dožive takav susret. U međuvremenu, krivica se uvlači dok se neko pita zašto njegovo ili njeno „tiho svedočanstvo“ nije dovoljno glasno da privuče pažnju.

Međutim, postoji jedno mesto na kome se čini da uspešnost „tihog svedočenja“ ima najveću silu da navede svet da priljubi nos uz izlog iz radoznalosti i divljenja – to mesto je hrišćanska porodica. Hrišćanska porodica koja je u potpunosti odbacila današnji model dva prezaposlena roditelja pod stresom, sa zanemarenom, nedisciplinovanom, prenadraženom decom, izdvajaće se poput neonskog znaka noću. Roditelji među kojima vlada sklad, deca koja su vesela i poslušna, vedra atmosfera ispunjena radošću i zadovoljstvom – sve je moguće zahvaljujući Božjim načelima i prisustvu – imaju uticaj na današnji svet sa kojim se teško mogu uskladiti.

Pošto su porodice jedinice prožete odnosima, Hristos može da širi svoju svetlost kroz njih stvarajući jedinstveno svedočanstvo. Autori lekcije prepoznaju ovaj potencijal i podržavaju prioritet usredsređivanja na porodicu kao na prvo misionsko polje. Osvrću se na pojmove uzor i ugledanje kao na metode uticaja unutar i izvan porodice. Konačno, razmatraju gostoljubivost kao uticajnu vezu između hrišćanske porodice i sveta.

## DRUGI DEO: KOMENTAR

**Pismo**

„I reče im (čoveku i ženi) Bog: Rađajte se i množite se, i napunite Zemlju, i vladajte njom.“ (1. Mojsijeva 1,28)

Brzi kviz: Da li je prethodni stih izgovoren pre ili posle pada? Pošto je tekst zabeležen u 1. Mojsijevoj 1,28, izgovoren je pre pada. Značaj ove činjenice u vezi sa vremenom jeste taj što je Božja zamisao o porodici nastala u Edemskom vrtu. Iako Edemski vrt više nije dom, kada učestvujemo u porodici, povezujemo se sa edemskom institucijom koja nas poziva da se vratimo u raj. Porodica i dalje čuva odjeke edemske slave. Ovi odjeci odjekuju Božjim carstvom, i glasnici su novog Edemskog vrta slavnijeg od prvog (Otkrivenje 21,1; Otkrivenje 22,2). Ova sila jedan je od razloga zašto pobožne porodice mogu imati skoro tajanstveni uticaj na nevernike. To može biti njihov jedini letimičan uvid u nebo.

„I stvori Bog čovjeka po obličju svojemu, po obličju Božijemu stvori ga; muško i žensko stvori ih.“ (1. Mojsijeva 1,27)

Muškarac i žena zajedno, povezani u porodičnu zajednicu, mogu na osnovu dimenzije odnosa da prikažu kakav je Bog. Prema tome, najvažnije od svega je da porodice svoju porodicu učine prioritetom. Porodice nose Božje obličje. Ova odlika ispunjava ih svetom i neprocenjivom vrednošću. Nijedan crkveni program ili neka druga odgovornost izvan porodice ne treba da utiče na lično zalaganje potrebno da se održi zdrava i srećna porodica. Koliko smo izveštaja čuli od odraslih koji su posvetili sve svoje vreme crkvenom radu, a pritom su u svetu izgubili svoju decu, koja svedoče o tome da su bila zanemarena?

Međutim, neko može da kaže da je porodična žrtva neophodna radi evanđeoskog rada i spasavanja duša. Da bismo ovu iluziju zauvek prekinuli, obratite pažnju na sledeći izveštaj. Li Venden govori o razgovoru koji je pre nekoliko godina vodio sa crkvenim vođom, u to vreme pomoćnikom predsednika Severoameričke divizije Hrišćanske adventističke crkve.

„Razgovarali smo o opsežnoj anketi sprovedenoj u Severoameričkoj diviziji, zbog čijih smo se rezultata osećali kao da nas je vetar oborio. Možda je najzaprepašćujuće saznanje bilo sledeće: da je od osnivanja Crkve jedini rast vernika u Severnoameričkoj diviziji bio biološki, i da smo zadržali samo 80 posto naše omladine, broj vernika bi u vreme razgovora premašivao 8 miliona“ (preuzeto iz lične prepiske sa Li Vendenom). S obzirom da trenutni broj vernika u Severnoameričkoj diviziji iznosi 1,24 miliona kao i 2017, možete zapaziti koliko je to zapanjujuća statistika. Danas bi rast broja vernika u Severnoameričkoj diviziji iznosio više od 600 procenata.

Ukratko, s obzirom da je ljubav i suštinska definicija Boga (1. Jovanova 4,8) i izraz koji upućuje na odnose, razumljivo je zašto ljudi u odnosima imaju prednost da prikažu Božje obličje. Porodica koja je nastala pre greha, prema tome, mogla je da posluži kao mikrokosmos raja iz prošlosti. Pored toga, kada se Božje namere učine najvišom vrednošću u porodičnom životu, to u ovom svetu može postati uticaj koji spasava duše. Porodičan život nepogrešivo je vredan u tom pogledu. Međutim, kako svet može doći u dodir sa ovim mini prikazima neba na Zemlji? Odgovor: zahvaljujući gostoljubivosti.

**Gostoljubivost**

Šta je gostoljubivost? Rečnici će reći da je prijateljsko primanje gostiju ili stranaca. Pružiti gostima hranu, odmor i zajedništvo sigurno je vrlina koja se praktikuje svuda, pa ne bi trebalo da bude drugačije ni među hrišćanima. Međutim, mi hrišćani gajimo stalnu brigu za ljudske duše, kao i za njihove fizičke potrebe. Ovakvo staranje dodaće određeni stepen značenju gostoljubivosti i njenom praktikovanju u hrišćanskom kontekstu.

Prvo, postavlja se pitanje: „Koji gosti ili stranci treba da budu prijateljski primljeni“? Ovo pitanje podseća nas na pitanje koje je Isus postavio: „Ko je moj bližnji?“ (Luka 10,29) Korisno je da povežemo ova dva pitanja jer je Isusov odgovor u priči o dobrom Samarjaninu prikladno tumačenje o gostoljubivosti, mada teško za prihvatiti. Odgovor se sastoji u tome što Isus okreće pitanje. On menja pitanje iz „Kakvu osobu biste primili?“ u „Kakva osoba ćete biti?“ Pored biblijskih stihova i prethodne polazne tačke koju je Isus postavio, u odeljku od četvrtka u ovoj lekciji je zabeleženo: „Korišćenje doma za službu može da se kreće od jednostavnog pozivanja suseda na obrok do radikalne gostoljubivosti ustupanja sobe žrtvi nasilja.“

Zakhej je upravo takav slučaj – lopov „sa belim okovratnikom“ kome Isus (poznati prorok i učitelj) neočekivano ukazuje čast kada dolazi u njegov dom na ručak (Luka 19,5). I šta sledi? Promena, obnovljenje i „spasenje“ (Luka 19,8.9) – bez propovedi, proučavanja Biblije, samo gest gostoljubivosti. (Zapazite: ovaj primer je vrsta obrnute gostoljubivosti, zato što je Isus sam sebe pozvao u Zakhejev dom; ali načelo ostaje, jer je Isus pokazao naklonost prema čoveku koga je društvo smatralo društvenim izgnanikom.)

Kada gostoljubivost postane izraz Božje blagodati prema odbačenima, to znači da je preinačena iz uobičajene kulturološke prakse (na primer: „Ne čine li tako i neznabošci?, Matej 5,47) u trenutak od večnog značaja. Kao što naslov lekcije za ovu sedmicu glasi: „Šta su videli u vašem domu?“ Ništa, ako nismo nikoga pozvali. Ali, ako jesmo, sam poziv može biti poput Božjeg milostivog poziva upućenog svima, bez obzira na njihovo prošlo ili sadašnje stanje. Ukoliko u domu zapaze živu, nebesku ljubav koja se u Hristovo ime širi u porodici, to može biti dovoljno da u njima nastane glad prema novom životu i novom svetu koja se ne može utoliti.

## TREĆI DEO: PRIMENA U ŽIVOTU

Mnoga društva pridaju veliku važnost obrazovanju, karijeri, većoj mobilnosti, položaju, bogatstvu, možda čak i društvenom radu. Negovanje zdravih porodica retko je pri vrhu liste prioriteta. Skoro da nikada nismo čuli da je ijedan od najviših prioriteta žrtvovan radi kvalitetnijeg vremena sa porodicom. Kao rezultat, dom može da izgleda dobro spolja, ali ne virite previše unutra, u porodici može da vlada velika zbrka. Ovakvo stanje treba izbeći. Večan život dece i bračnih drugova su u pitanju, da ne spominjemo članove zajednice u našem okruženju koji posmatraju i razgovaraju o porodicama koje vide. Slede pitanja kojima možete započeti diskusiju o tome kako porodicu učiniti prioritetom radi Božjeg carstva (i svačije sreće).

1. Na kraju odeljka od četvrtka u 2. lekciji, postavljeno je značajno pitanje: „Koliko je ljudi na kraju svog života poželelo da su više vremena proveli u kancelariji, a manje sa svojom porodicom?“ Šta možete učiniti upravo sada da izbegnete da ovakve okolnosti postanu žalosno svedočanstvo (kancelarija naspram porodice) u godinama kada budete u penziji?

2. Radikalna gostoljubivost može da obuhvata zabrinutost za sigurnost porodice. Kakvu vrstu pripreme možete izvršiti u takvoj situaciji?

3. I mesna crkva može pokazati gostoljubivost, kao i dom. Kako crkva može postati poznata u svojoj zajednici po gostoljubivosti?  
