---
title:  Učenje iz careve greške
date:   16/06/2019
---

`Pročitajte izveštaj o Jezekijinom izlečenju i poseti vavilonskih poslanika. 2. Dnevnika 32,25.31; Isaija 38.39. poglavlje`

Pismo ističe da su glasnici bili zainteresovani za čudesan oporavak cara Jezekije. Međutim, čini se da je Jezekija ćutao o svom iskustvu isceljenja. On nije naglasio pojedinosti koje bi otvorile srca ovih radoznalih izaslanika za poznavanje pravog Boga. Suprotnost između njegove zahvalnosti zbog izlečenja u 38. poglavlju i njegovog ćutanja o tome u 39. poglavlju je upadljiva.

»Ostavi ga Bog da bi ga iskušao.« Ova državna poseta bila je najznačajniji događaj; ipak, nije zabeleženo da je Jezekija tražio posebno vođstvo u vezi sa tim u molitvi, od proroka ili sveštenika. Niti se Bog umešao. Sam, izvan očiju javnosti, bez savetovanja sa duhovnim savetnicima, Jezekija je očigledno dozvolio da Božje delo u njegovom životu i životu naroda nestane iz njegovih misli. Namera istoričara u tekstu 2. Dnevnika 32,31. možda je bila da pokaže kako Božji blagoslov lako može biti uzet zdravo za gotovo i kako su oni koji primaju Njegovu milost skloni da postanu samozadovoljni.

`U nastavku su date određene pouke o vernosti u domu koje se mogu izvući iz Jezekijinog iskustva. Kojih još pouka možete da se setite? `

Svaka poseta hrišćanskom domu je prilika da ljudi sretnu Hristove sledbenike.

Nekoliko posetilaca će verovatno započeti razgovor o duhovnim temama. Hrišćani moraju da pronađu načine koji priliče datim prilikama da šire Radosnu vest.

Hrišćani nisu pozvani da se hvale svojim materijalnim napret­kom i dostignućima, iako to mogu da prepoznaju kao Božje blagoslove. Pozvani su da objave »dobrodjetelji Onoga koji vas dozva iz tame k čudnome vidjelu svome« (1. Petrova 2,9); ili, da upotrebimo Jezekijino iskustvo kao simbol, da objave da im se bližila smrt, ali da ih je Hristos iscelio; da su mrtvi od grehova, ali da ih je Hristos vaskrsao i posadio na nebesima (Efescima 2,4-6).

`Na koje načine možete upotrebiti dom u svedočenju drugima? Kako biste otvorenije mogli deliti svoju veru u Hrista sa onima koji posete vaš dom?`
