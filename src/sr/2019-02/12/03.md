---
title:  Prvo porodica
date:   17/06/2019
---

Prirodno je da će se članovi domaćinstva prvi susresti sa našim nastojanjem da objavimo Jevanđelje. Ne postoji važnije misionsko polje od ovoga.

`Kakve zaključke možemo izvesti iz teksta Jovan 1,40-42. u vezi sa širenjem vere u domu? Vidi: 5. Mojsijeva 6,6.7; Ruta 1,14-18.`

Oduševljeno izveštavanje. Andrija je otišao korak dalje u odnosu na obično izveštavanje; on je uredio da se njegov brat Simon sretne sa Isusom. Oduševljeno izveštavanje o Isusu i predstavljanje Njega kao Ličnosti jednostavan je obrazac za širenje Jevanđelja među rodbinom u našem domu. Nakon upoznavanja Andrija se povukao. Od tog trenutka Isus i Petar izgradili su svoj odnos.

Pomaganje deci u izgradnji vere. Često se previđa činjenica da su deca u domu pravi primaoci vesti Jevanđelja. Roditelji greškom pret­postavljaju da će deca jednostavno upiti porodičnu duhovnost. To se ne sme uzeti zdravo za gotovo. Iako deca i mladi uče od uzora koji po­smatraju, takođe je tačno da je ovim mlađim članovima Gospodnje porodice potrebna posebna pažnja i prilika da se lično upoznaju sa Njim. Šesto poglavlje 5. Mojsijeve to uporno ističe: mora se pridati pažnja najuspešnijoj vrsti verskog obrazovanja. U domu treba podsticati redovne duhovne navike u ličnom i porodičnom bogosluženju. Vreme i iskreni napori moraju biti uloženi u korist dece i omladine.

`Šta možemo naučiti iz Nojemininih evanđeoskih napora? Ruta 1,8-22.`

Ruta je videla Nojeminu u njenim najgorim trenucima: kada je pokušala da odgurne svoju snahu od sebe i kada je, gnevna i utučena, kudila Boga dok se prisećala gubitaka koje je doživela ( Ruta 1,15.20.21). Rečitije svedočanstvo od Rutinog ne može biti dato da se pokaže da mladi mogu susresti savršenog Boga i posvetiti Mu svoj život, čak i kada Ga upoznaju preko nesavršenog roditelja.

`Kako misao da je dom najvažnije misionsko polje utiče na vaš stav prema osobama sa kojima živite? Radite zajedno kao porodica i pripremite listu posebnih napora koje vaša porodica može da uloži da neobraćenu rodbinu povede Hristu.`
