---
title:  Priprema za starost
date:   17/04/2019
---

»Dana godina naših svega ima do sedamdeset godina, a u jačega do osamdeset godina: i sam je cvijet njihov muka i nevolja; jer teku brzo, i mi odlijećemo.« (Psalam 90,10) Ove Mojsijeve reči podsećaju nas na neumoljiv protok vremena. Kako godine dolaze i prolaze, uočavamo i osećamo promene u svom telu. Kosa sedi ili opada, pokreti su usporeniji, bol i žiganje postaju naši svakodnevni pratioci. Ukoliko smo u braku i imamo decu, i ako su naša deca dobila svoju decu, možemo da uživamo u svojim unucima. Prethodna životna razdoblja pomogla su nam da se pripremimo za poslednje.

`Pročitajte : Psalam 71. Čemu nas ovaj psalam uči ne samo o pripremanju za stare dane, već o životu uopšte?`

Sedamdeset i prvi psalam je psalam zabeležen od strane starije osobe koja je iskusila životne izazove, ali koja je srećna, jer se svo vreme oslanja na Boga. Najbolji način da ostarimo je da položimo svoje poverenje na Njega dok smo još mladi. Pisac ovog psalma u opštim crtama deli tri važne pouke koje je naučio približavajući se ovom životnom razdoblju.

1. Razvijajte duboko, lično poznanstvo sa Bogom. Bog je od mladosti (Psalam 71,17) bio njegovo čvrsto Utočište (Psalam 71,1.7) i njegov Spasitelj (Psalam 71,2). Bog je Grad i Krepost (Psalam 71,3), njegovo Nadanje i Pouzdanje (Psalam 71,5). On govori o moćnim Božjim delima (Psalam 71,16.17), Njegovj sili i moći (Psalam 71,18), i svim velikim delima koja je On učinio (Psalam 71,19). Na kraju uzvikuje: »Bože, ko je kao Ti?« (Psalam 71,19) Ovakvi svakodnevni razgovori sa Bogom, dok proučavamo Njegovu reč i dok razmišljamo o svemu što čini za nas, produbiće naše iskustvo sa Njim.

2. Razvijajte dobre navike. Dobra ishrana, fizička aktivnost, voda, sunčeva svetlost, odmor, itd, pomoći će nam da duže i bolje uživamo u životu. Naročito obratite pažnju kako psalmista ukazuje na naviku da gaji poverenje u Boga (Psalam 71,3), da Ga proslavlja (Psalam 71,6) i da se uzda u Njega (Psalam 71,14).

3. Razvijte žar prema Božjoj misiji. Osoba u ovom psalmu nije jedva čekala da u poznim godinama prestane da radi. Čak i tada ona želi da nastavi da slavi Boga (Psalam 71,8) i da drugima govori o Njemu (Psalam 71,15-18).

Sledeća pitanja upućena su starijim osobama.

`Koje su prednosti ulaska u pozne godine? Šta znate sada što niste znali kada ste bili mlađi, a šta možete podeliti sa mlađima? `
