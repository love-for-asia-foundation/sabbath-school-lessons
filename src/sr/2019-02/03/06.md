---
title:  Priprema za smrt
date:   18/04/2019
---

Ukoliko ne budemo živi prilikom Drugog Hristovog dolaska, promena koju svi možemo očekivati jeste najveća od svih: promena iz života u smrt. Pored braka i rođenja, koja promena ima veći uticaj na porodicu od smrti člana uže porodice?

`Pročitajte tekst iz 1. Korinćanima 15,24-26. Šta ovi stihovi uče o smrti?`

Smrt, naravno, često dođe neočekivano i tragično. Koliko se muškaraca, žena, čak i dece, probudilo jednog jutra da bi, pre zalaska Sunca, zatvorili svoje oči, ne u snu, već zato što su umrli? Ili se probudili jednog jutra i pre zalaska Sunca izgubili člana porodice?

Za smrt, i svoju i svojih voljenih, koju ne vidite da se bliži, ne možete se pripremiti, osim da budete sigurni da ste verom povezani sa Gospodom i svakog trenutka pokriveni Njegovom pravednošću (vidi: Rimljanima 3,22).

Sa druge strane, šta biste radili da znate da vam je ostalo još samo nekoliko meseci života? Možda ne biste sa sigurnošću znali kada će vas smrt nadvladati, ali sigurno biste znali da se bližite kraju svog života. Prema tome, veoma je važno da pripremimo sebe i svoju porodicu za ono što je neizbežno.

`Pročitajte tekst iz 1. O carevima 2,1-4, u kome su zapisane poslednje reči koje je David uputio sinu Solomunu? Kakve pouke o pripremi za smrt možemo izvući iz ovog događaja, i za sebe i za članove porodice?`

Na prvi pogled neko bi mogao da kaže: To je previše! David, koji je ubio Uriju nakon što je Urijina žena u preljubi sa njim ostala u drugom stanju (vidi: 2. Samuilova 11), govori svom sinu da ide Gospodnjim putem. Sa druge strane, možda su upravo zbog tog greha i strašnih posledica koje su usledile, Davidove reči bile tako snažne. On je bez sumnje na svoj način pokušao da upozori sina na pogreške koje su bile uzrok velike tuge. David je naučio, na težak način, mučne pouke o ceni greha, i nesumnjivo je želeo da poštedi sina žalosti koju je sam doživeo.
