---
title:  Za dalje proučavanje
date:   19/04/2019
---

Ako pročitamo izveštaj o starom Izrailju u pustinji, zapazićemo čitav niz grešaka koje su počinili suočeni sa velikim promenama, čak i uprkos zadivljujućem otkrivenju Božje ljubavi i sile.

U stvari, pre nego što je Izrailj konačno ušao u Obećanu zemlju – i tako se suočio sa još jednom velikom promenom – Mojsije je rekao izrailjskom narodu: »Oči su vaše vidjele šta učini Gospod s Velfegorom; jer svakoga čovjeka koji pođe za Velfegorom, istrijebi Gospod Bog tvoj između tebe. A vi koji se držaste Gospoda Boga svojega, vi ste svi živi danas. Gle, učio sam vas uredbama i zakonima, kao što mi zapovjedi Gospod Bog moj, da biste tako tvorili u zemlji u koju idete da je naslijedite. Držite, dakle, i izvršujte ih, jer je to mudrost vaša i razum vaš pred narodima, koji će kad čuju sve ove uredbe reći: Samo je ovaj veliki narod narod mudar i razuman. Jer koji je veliki narod kojemu je Bog blizu kao što je Gospod Bog naš, kad Ga god zazovemo? I koji je narod veliki koji ima uredbe i zakone pravedne kao što je sav ovaj zakon koji iznosim danas pred vas? Samo pazi na se i dobro čuvaj dušu svoju, da ne zaboraviš onijeh stvari koje su vidjele oči tvoje, i da ne iziđu iz srca tvojega dokle si god živ; nego da ih obznaniš sinovima svojim i sinovima sinova svojih.« (5. Mojsijeva 4,3-9) Koliko je važno da ne zaboravimo šta je Gospod učinio za nas. Ima li boljeg načina da to zapamtimo od poučavanja drugih i onih koji dolaze posle nas. Zapazite, takođe, središnju ulogu porodice u svemu tome, u poučavanju dece ovim istinama. Greh počinjen kod Felfegora mogao je imati razorne posledice za porodični život. »Razvrat je bilo zlo koje je na Izrailj donelo Božje sudove. Nastojanje žena da u zamke uhvate duše nije se ugasilo kod Felfegora.« (Elen Vajt, Temelji srećnog doma, str. 326. original)

**Za razgovor:**

`1. Razgovarajte u razredu o nekim pripremama koje ste izvršili suočeni sa velikim razdobljima u životu, brakom, roditeljstvom, starošću ili nečim drugim. Kako su promene uticale na vašu porodicu? Šta ste naučili što bi drugima koji se suočavaju sa istim promenama moglo da pomogne?`

`2. Razmislite o Davidovim rečima upućenim Solomunu, ponovo u okviru njegovog greha sa Vitsavejom, nesrećom koja je bacila senku na ostatak Davidove vladavine i u velikoj meri negativno uticala na njegovu porodicu. Na koje načine, usred svih tih događaja, zapažamo Božju blagodat na delu? `
