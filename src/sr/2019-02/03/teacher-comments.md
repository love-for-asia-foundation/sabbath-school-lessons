---
title:  Pouka za učitelje
date:   19/04/2019
---

## PRVI DEO: OPŠTI PREGLED

Postoje dve vrste nepripremljenih ljudi – oni koji znaju da su nepripremljeni i oni koji ne znaju. Da li biste više voleli da spadate u prvu ili drugu grupu? Brak, roditeljstvo, starost i smrt predstavljaju četiri događaja koji korenito utiču na porodičan život. Pitanje kako se pripremiti za ove ogromne životne promene jeste središte ove lekcije.

Niko ne voli da bude zatečen nepripremljen. Od nenajavljenih kontrolnih zadataka, neočekivanih poseta poznanika ili nepoznanika, iznenadnih inspekcija može da se stvori grč u stomaku. Zanimljiva pojedinost u vezi sa ova četiri događaja o kojima razgovaramo je što o prva dva sami odlučujemo, dok su poslednja dva neizbežna. Možemo se pripremiti za ono o čemu odlučujemo i što znamo da će se dogoditi: prema tome, mi smo uglavnom u položaju da se pažljivo pripremimo za te događaje.

Biblija je retka među drevnom literaturom koja ne izbegava da govori o neuspesima svojih junaka, i koja ne preuveličava njihov uspeh. Autori pouke naglašavaju činjenicu da Pismo prikazuje život bez cenzure. Greške drugih u Bibliji svi vide i, ako se ozbiljno shvate, mogu poslužiti kao znak opomene. Pored toga, svedočanstvo života ljudi oko nas potvrđuju istinitost i pravovremenost biblijskih načela. Sledeći izveštaji su dva od hiljade izveštaja koje svi možemo podeliti, koji pokazuju ludost nepripremanja za starost i smrt na način koji proslavlja Davaoca života.

## DRUGI DEO: KOMENTAR

**Ilustracija o zdravlju**

Josif je odrastao uz babe i dede. Njihove pozne godine su ga mučile kao odraslog dok je razmišljao o smrti i starosti, o kojima govorimo u lekciji za ovu sedmicu. Nažalost, iskustvo njegovog jednog i drugog dede poslužiće kao dobra ilustracija koja dva puta da izbegavamo. Njihova „krv viče“, da tako kažemo, opominjući, upućujući nas na druge puteve od onih kojima su oni krenuli.

Josif i njegova supruga bili su na proputovanju u Sijera Nevadi kada su primili poziv da se „Deda A“ ne oseća dobro. Doživeo je srčani napad ranije te godine: ali mu se stanje nije poboljšavalo kako su se nadali. Sada su rođaci brinuli o njemu. Josif i njegova supruga promenili su plan putovanja da bi posetili ovog nekada snažnog ribara koji je vodio Josifa na pecanje na Pacifičkom okeanu i koji je uvek imao vremena da sa svojim unukom svrati na sladoled. Josif je sa svojom suprugom ušao u dedinu sobu, gde je ležao odeven na krevetu. Njegova neobična ukočenost odavala je utisak da je imobilisan. Prigušeno svetlo i depresivna atmosfera nagoveštavali su neizbežno. Prepoznao je unuka. Razmenili su nekoliko reči, a onda je deda prekinuo razgovor s naporom izgovarajući tri reči koje od tada proganjaju Josifa: „Zdravlje... je najvažnije.“ Ponovio je te reči kao da će biti njegove poslednje: „Zdravlje je najvažnije.“ Nakon toga, Josif se nije mogao setiti ni jedne jedine reči razgovora pre ili posle te sudbonosne izjave. On i supruga su otišli. Uskoro posle njihove posete, Josifov deda je umro. Međutim, do današnjeg dana, Josif i dalje može da čuje očaj u dedinom glasu dok je s posebnom intonacijom na svojoj samrtničkoj postelji izgovarao tu posebnu istinu: „Zdravlje je najvažnije.“ Nažalost, mnogi često postanu svesni ove istine o zdravlju tek nakon što ga izgube.

To otkrivenje ne bi trebalo da predstavlja epohalne vesti dugovečnim adventistima poput Josifa ili drugih. Uostalom, primili smo zdravstvenu poruku. Josif, kao i mnogi od nas, nije pio alkohol, pušio ili jeo nečistu hranu. Vežbao je s vremena na vreme. Čega je trebalo da se plaši? U to vreme, bio je mnogo više zainteresovan za proučavanje Biblije nego za „sve te stvari o zdravlju“, za koje ionako nije imao vremena. Što je najgore od svega, činilo se da je zdravstvena poruka pretvorila pojedine adventiste u legalističke fanatike. Josif sigurno nije išao u tom pravcu. Čak je uverio sebe da je njegovo povremeno popuštanje bilo zdrav znak „ravnoteže“ i dokaz da nije sklon legalizmu i fanatizmu. Dok je razmišljao o svom prethodnom odbijanju da zdravlje učini prioritetom, setio se Pavlovih reči: „Kad ja bijah malo dijete kao dijete govorah, kao dijete mišljah, kao dijete razmišljah; a kad postadoh čovjek, odbacih djetinjstvo.“ (1. Korinćanima 13,11) Na sreću, dedine reči konačno su izvršile uticaj u njegovom životu. Kao što kažu, bolje ikad nego nikad.  

Ova lekcija nije osmišljena da bude zdravstveni seminar. Međutim, u njoj se navodi da je promena gledišta u vezi sa tim kakav stav imamo prema zdravlju prikladna. Dok stariji rođaci slabe i na kraju odlaze na počinak, počinjemo da uviđamo kako životne zdravstvene navike kulminiraju i dovode ili do vitalnosti starijih osoba ili do prerane slabosti. Ono što smo nekada smatrali bolestima starijeg doba ili genetikom sada uviđamo da je posledica načina života. Na primer, ono što je iznenađujuće i što može da nam otvori oči jeste činjenica da je u SAD način života faktor koji izaziva najveći broj smrti. „The State of U.S. Health, 1990-2010 Burden of Diseases, Injuries and Risk Factors“ navodi 17 faktora rizika povezanih sa smrću i onesposobljenošću (vidi: U.S. Burden of Disease Collaborators, „The State of U:S. Health, 1990-2010 Burden of Diseases, Injuries, and Risk Factors“, JAMA, 301/6 (2013): 600, doi: 10.1001/jama.2013.12805).

Ispostavlja se da je naročito jedan faktor rizika na vrhu tabele i kad je smrt i kad je onesposobljenost u pitanju. Razmotrimo ga na trenutak. Faktori rizika povezani sa najvećim brojem smrti u Sjedinjenim Američkim Državama i najvećim brojem godina izgubljenim zbog onesposobljenosti (i smrti) su isti. Da li pogađate? Neko bi pomislio da su najveći faktori rizika alkohol, pušenje, prekomerna težina ili fizička neaktivnost. Dobri odgovori, ali pogrešni. Najveći faktor rizika je ono što stavljamo u usta svakog dana: hrana koju jedemo. Nemojte biti prevareni hranom koja na sebi ima nalepnicu „organsko“, „vegansko“, „bez glutena“, „vegetarijansko“, „prirodno“, itd. Sada vlada saglasnost među brojnim zdravstvenim stručnjacima da ishrana zasnovana prvenstveno na celovitim, nerafinisanim namirnicama biljnog porekla, kao što su žitarice, mahunarke, voće i povrće, znatno smanjuje rizik od brojnih uobičajenih bolesti. Istaknuti radnici u preventivi zdravlja kao što su Kaldvel B. Eselstin (Caldwell B. Esselstyn, Jr.),T. Kolin Kembel (T. Colin Campbell), Din Orniš (Dean Ornish) i Džon A. Mekdugal (John A. McDoughall) slažu se sa prethodnom procenom u vezi sa uticajem ishrane na zdravlje. Nil Barnard (Neil Barnard) i Majkl Greger (Michael Greger) su, takođe, od nedavno zastupnici ovakvog mišljenja. Svako od njih stekao je diplomu iz medicine ili nutricionizma. Dalje informacije potražite na internetu na kome je njihov rad u velikoj meri zastupljen. Elen Vajt, ispred svog vremena kao i obično, izjavila je pre više od sto godina da „žitarice, voće, orašasti plodovi i povrće predstavljaju hranu koju je za nas izabrao naš Tvorac“. (U potrazi za boljim životom, str. 296. original)

Često ne volimo da nam se kaže šta da jedemo. Ono što danas mnogi ponavljaju glasi: „Radije ću jesti šta želim i umreti srećan.“ Međutim, oni koji jedu „šta žele“, zanemarujući zdravu ishranu, često ne umru srećni. Umesto toga, umiru od dugih, isrpljujućih i iznurujućih bolesti ili doživljavaju iznenadnu preranu smrt, kao što pokazuju izveštaji u Americi. Naravno, ponekad su bolest i smrt potpuno izvan naše kontrole. Međutim, dr Kim Vilijams, predsednik Američkog koledža za kardiologiju, čovek koji ne konzumira hranu životinjskog porekla, objašnjava: „Ne smeta mi umiranje; samo ne želim da to bude moja greška.“ (Džejson Keli, „Heal Thyself“, The University of Chicago magazine)I David i Jezekija smatrali su da je smrt nešto što žele izbeći. Zašto? Zato što prilikom smrti prestaje hvaljenje Boga (Isaija 38,18; Psalmi 115,17). Ohrabrite razred da shvati da je jednostavan (ali ponekad težak) korak promene navika u ishrani ključan za pripremu za dug, zdrav i srećan život u Gospodu.

**Ilustracija o mudrosti**

„Deda B“ bio je uspešan čovek. Otišao je u penziju bogat i svoje poslednje godine proveo je igrajući golf i uživajući u blagodetima u kojima uživaju pripadnici više klase. U toku retkih porodičnih okupljanja, odrasli unuci dede B, uključujući i Josifa, okupili bi se oko njega i upitali ga da li može da im kaže šta je naučio u svom 80 godina dugom životu. Posle nekoliko neprijatnih trenutaka bilo je očigledno da Josifov deda nema ništa mudro da prenese svojim potomcima. Nakon toga, Josif i njegovi rođaci razgovarali su o životu koji je bio proveden u sticanju bogatstva na račun odnosa i mudrosti. Život njihovog dede podsećao ih je da je najbogatije nasledstvo koje neko može da ostavi sledećem naraštaju mudrost koja svoj izvor nalazi u sledećim rečima: „strah Gospodnji“ (Psalmi 111,10) i pobožan život. Ovakva mudrost ne može se steći u poslednjem minutu; tako se mora godinama živeti. Pomozite razredu da shvati da je sada vreme da steknu takvo iskustvo.

Poznati novinar, Malkolm Mageridž, koji je živeo prilično raspusnim životom, došao je Hristu u svojim poznim godinama. Njegove reči su mudar savet koji treba preneti sledećem naraštaju, koji treba da ih posluša, kako ne bismo došli do kraja ovozemaljskog putovanja i shvatili da smo protraćili svoj život. „Mogu sebe, pretpostavljam, da smatram relativno uspešnim čovekom. Ljudi se povremeno dobrano zagledaju u mene na ulici – to je slava. Lako mogu da zaradim dovoljno novca da upadnem u razred najoporezovanijih građana – to je uspeh. Snabdeveni novcem i sa nešto slave, čak i stariji, mogu, ako im je stalo do toga, da učestvuju u prijateljskoj razonodi – to je uživanje. S vremena na vreme može se desiti da nešto što sam ja rekao, ili napisao, bude dovoljno ubedljivo da me navede da smatram da to predstavlja stvarno veliki doprinos našem vremenu – to je ispunjenost. Pa ipak, kažem vam, i molim vas da mi verujete, pomnožite sve te uspehe milionima i saberite ih sve zajedno, svi oni ne vrede ništa,oni su manje od ništa. Zaista, to je prava smetnja naspram jedne kapi te žive vode koju Hristos nudi duhovno žednom, bez obzira ko je i šta je.“ Ravi Zaharijas, Kome treba Bog, str. 148.149; Can Man Live Without God [Nashville: W Publishing Group, 1994], str. orig. 116)

## TREĆI DEO: PRIMENA U ŽIVOTU

Neki koraci za pripremanje za brak, roditeljstvo i starost su isti. Prvo, pročitajte sve savete, poslovice i izveštaje u Bibliji o ovim temama. Drugo, pročitajte hrišćanski materijal od autora koji su stručnjaci u tim oblastima. Zatim, razgovarajte sa bračnim parovima, roditeljima i starijim osobama da biste dobili najjasniju sliku o ovim događajima.

Još jedan praktičan korak je da „izračunate cenu“ (Luka 14,28). Ovaj korak se neposredno odnosi na svaku osobu, bilo da ih očekuje brak i roditeljstvo ili ne, i indirektno na pozne godine i smrt. Razmotrite sledeća pitanja:

1. Ima starijih osoba koje u svojim sedamdesetim i osamdesetim godinama planinare, a ima starijih osoba istih godina koje se s mukom penju uz stepenice. Kakve promene u načinu životu treba da usvojim danas da bih imao priliku da imam optimalno zdravlje u poznim godinama?

2. Imati decu je ogroman blagoslov (Psalmi 127,3-5), ali takođe zahteva i žrtvovanje svog vremena, sredstava i energije. Od trenutka kada se rode postoji stalno prisutna briga za njihovu sigurnost, razvoj, dobrobit i spasenje. Planiranje, selidba i spontanost postaju značajno složeniji. Veza ljubavi koju imamo sa decom čini sve ovo vrednim, ali mnogi propuste da postave važno pitanje da li život dece ide u pravcu u kom ih Gospod vodi.
