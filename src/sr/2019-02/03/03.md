---
title:  Priprema za brak
date:   15/04/2019
---

Jedna od najvećih promena sa kojima se neka osoba suočava jeste stupanje u brak.

Naravno, ne stupaju svi u brak. Uostalom, Isus, naš najveći primer, nikada nije, kao ni mnoge druge biblijske ličnosti.

Ipak, mnogi ljudi se venčavaju, i zato Biblija govori o braku, jednom od činilaca koji u velikoj meri menjaju život.

Prvi društveni sporazum spomenut u Bibliji je brak. Bogu je brak toliko važan da se iste reči koje je uputio Adamu i Evi u Edemskom vrtu o braku javljaju na još tri mesta u Pismu. »Zato će ostaviti čovjek oca svojega i mater svoju, i prilijepiće se k ženi svojoj, i biće dvoje jedno tijelo.« (1. Mojsijeva 2,24; vidi: Matej 19,5; Marko 10,7; Efescima 5,31) Prema ovim tekstovima kada osoba jednom stupi u brak, najvažniji odnos u njenom životu treba da bude između nje i supružnika, važniji od odnosa sa roditeljima. Između ostalih ra­zloga zašto je brak između muškarca i žene toliko važan Bogu jer predstavlja odnos koji postoji između Njegovog Sina, Isusa, i Crkve, Njegove neveste (Efescima 5,32).

Prilikom izgradnje kuće, čovek treba da zastane i razmotri troškove (Luka 14,28-30); koliko više je potrebno razmisliti kada se zasniva dom? Kuća se gradi od cigle i maltera, drveta i gvožđa, žice i stakla. Međutim, dom se gradi onim što nije nužno materijalno.

`Koje osobine su važne za sve vidove života, ali su naročito važne za one koji se pripremaju za brak? 1. Korinćanima 13,4-8; Galatima 5,22.23.`

Pripreme za brak moraju početi u našem ličnom životu. Istovremeno, treba pažljivo da sagledamo našeg budućeg supružnika da bismo videli da li je odgovarajuća osoba za nas. Da li je vredan? (Priče 24,30-34) Da li ima rđavu narav? (Priče 22,24) Da li imamo ista verovanja? (2. Korinćanima 6,14.15) Šta moja porodica i prijatelji misle o mom budućem supružniku? (Priče 11,14) Da li se oslanjam na veru ili samo na osećanja? (Priče 3,5.6) Odgovori na ova pitanja mogu značiti buduću sreću ili život ispunjen tugom.

`Razmislite o nekim dobrim brakovima. Kakva načela uviđate koja mogu biti primenjena na druge međuljudske odnose?`
