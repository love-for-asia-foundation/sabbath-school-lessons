---
title:  Pomazan da propoveda siromašnima
date:   13/08/2019
---

### Dokaz (Luka 4)

Na samom početku svoje službe, Isus je ušao u sinagogu i izložio svrhu svog boravka na ovom svetu – da propoveda i pruži ruku onima koji su bili bespomoćni i ugroženi u mnogim aspektima života.

Uzeo je svitak sa tekstom iz Knjige proroka Isaije i pročitao: „Duh je Gospodnji na meni; zato me pomaza da javim jevanđelje siromasima; posla me da iscijelim skrušene u srcu; da propovjedim zarobljenima da će se otpustiti, i slijepima da će progledati; da otpustim sužnje“ (Luka 4,18).

Taj tekst sadrži značajnu poruku. Reč pomazao u svom jevrejskom obliku mashach izvedena je iz reči messiah, što znači „pomazanik“. Prema jevrejskoj tradiciji, proroci i carevi bili su ceremonijalno pomazivani izlivanjem ulja na glavu. Dakle, važna misao ovde jeste da je Bog pozvao Isusa, a sada poziva i Njegove sledbenike, i pomazuje ih na isti način na koji su pomazivani carevi i proroci. To daje hrišćanima autoritet i odgovornost da postupaju u skladu s Njegovom voljom.

Zatim, zadatak koji se navodi je „da propoveda siromašnima – anavim (ענוים)“, što se odnosi na „unesrećene“ ili „krotke“, one koji su i duhovno i materijalno siromašni, čije je srce izmučeno žalošću zbog sopstvenih greha. Konačno, Isus oslobađa zarobljene i one koji su u zatvoru – evanđelje oslobađa um zarobljen grehom, pružajući olakšanje i mir.

Biblijski izveštaj iz 9. poglavlja Evanđelja po Jovanu iznosi priču o tome kako je Isus izlečio čoveka slepog od rođenja. U tom tekstu se takođe pominje „banja Siloam“. Ta banja je verovatno izgrađena u prvom veku posle Hrista, a njene ruševine su otkrivene 2004. godine. To otkriće predstavlja još jedan dokaz istorijske verodostojnosti Biblije i njenih učenja. Jevrejska reč shiloah znači  „Poslan“. Bila je to ista banja u koju je Isus poslao slepog čoveka da se izleči. Tekst Jovan 9,6.7 glasi: „Kad je to rekao, pljunu na zemlju i od pljuvačke napravi blato, pa slepome blatom premaza oči. ’Idi’, reče mu, ’umij se u jezercu Siloamu’“ (SSP). Nakon umivanja, čovek je progledao. Tako je on, koji je nekad bio unesrećen, sada postao pomazan, i ne samo da je slavio Boga, već je, i pre nego što Ga je video sopstvenim očima, svedočio o Njegovoj milosti i ljubavi.

Taj biblijski izveštaj pokazuje na koji način božanska sila deluje, a širenje te dobre vesti je zadatak poveren hrišćanima.

**Odgovorite**

`1.	Kao vernici, razmislite o svojim iskustvima sa siromašnim i bespomoćnim ljudima s kojima ste dolazili u dodir tokom života. `

`2.	Možete li se setiti nekog primera iz Biblije kada su ljudi preuzeli inicijativu da pomognu drugima ne očekujući ništa za uzvrat?`

*Migel Anhel Korea Karion, Silang, Filipini*
