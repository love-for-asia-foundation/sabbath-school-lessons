---
title:  Zlatni standard
date:   16/08/2019
---

### Istraživanje  (Priče 19,17)

**Zaključak**

Zaista, Hristova najbolja propoved bio je Njegov život – ovaploćenje službe, žrtve, praštanja, isceljivanja, poučavanja i brižnosti. To se posebno odnosilo na siromašne, bolesne, obespravljene, potlačene i bespomoćne u Njegovom okruženju. Takav život je zlatni standard za sve hrišćane.

U svetu u kom vlada diskriminacija, eksploatacija i potčinjavanje slabijih, Isus u svoj slatki zagrljaj prima sve one koji su marginalizovani i odbačeni. U tekstu Luka 4,18 On sam tvrdi da je pomazan Duhom da objavi dobru vest siromašnima, da proglasi slobodu zarobljenima, da povrati vid slepima, da oslobodi ugnjetene. Kao Marija Magdalena, apostol Petar i svi oni slepi, gluvi i ostali Jevreji koje je Isus blagoslovio, i mi hrišćani danas dužni smo da svoja saznanja o Isusu delimo sa duhovno osiromašenima. To će i ljudima oko nas omogućiti da dožive Isusov zagrljaj. Sledimo Hristov trag, kao oteletvorenje službe, spasenja i žrtve.

**Razmotrite**

Pronađite u svom okruženju neku dobrotvornu organizaciju i raspitajte se kako biste  mogli da date svoj doprinos, bilo volontiranjem ili na neki drugi način, da bi ste tako služili onima koji imaju materijalnih poteškoća.

Smislite neki akronim poput onog ŠBIU (šta bi Isus uradio?), kog ćete moći da se setite svaki put kad naiđete na tešku situaciju kada bi trebalo da pomognete nekome. Upotrebite taj akronim kao pozadinu na ekranu svog telefona da bi vas podsećao da treba da pomažete drugima.

Dajte sebi zadatak da posetite nekog ko je u zatvoru, volontirajte u sirotištu, ili pomozite nekome ko je bolestan sledeće subote popodne. Pokušajte to da radite svake subote tokom ovog meseca.  

Obratite pažnju ko u vašem okruženju ima neku duhovnu potrebu i provodite vreme s tom osobom. Mogli biste zajedno da se molite i da pevate neku omiljenu hrišćansku pesmu.

Spakujte jednostavan paket pomoći sa hranom, knjigama i drugim korisnim stvarima za neku porodicu ili prijatelje koji imaju finansijskih problema. Sitna dela ljubaznosti najviše znače. Možda ćete vi biti odgovor na njihovu molitvu!

**Povežite**

5 Mojsijeva 15,7.8; Luka 14,12-14; Dela 20,35.

Elen G. Vajt, U potrazi za boljim životom, str. 201, 202 orig.

*Komal Nunfeli Svansi, Silang, Kavite, Filipini*
