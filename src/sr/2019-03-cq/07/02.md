---
title:  Misija
date:   11/08/2019
---

### Logos (Isaija 61,1.2; Luka 1,46-55; Matej 12,15-21; 5,1-15; Filibljanima 2,7.8)

**Marijina pesma (Luka 1,46-55)**

Marija je dobila veliki zadatak – trebalo je da bude Isusova majka. Trebalo je da vaspita Spasitelja sveta, da Ga pouči onom najosnovnijem – da jede, hoda i govori. Možemo samo da zamislimo kako se osećala. Dobila je od Boga dar skopčan sa velikom odgovornošću, a za nju kao mladu majku to nije bio lak zadatak. Pa ipak, u tekstu Luka 1,46-55 čitamo kako Marija slavi Boga. Umesto da se žali, ona veliča Njegovo ime, jer ju je blagoslovio i „gladne nasitio dobrima“ (Luka 1,53, SSP). Gospod je doneo radost njenoj duši i njenom telu. Marija je imala dar, misiju, a taj dar je sa sobom povlačio odgovornost. I mi danas imamo isti taj dar – istu tu misiju – prelepi dar poznavanja Isusa Hrista. U isto vreme, imamo i odgovornost – da taj dar delimo s drugima. Bez obzira na našu rasu, pol, materijalni status – ta odgovornost počiva na svima.

**Njegova misija (Isaija 61,1.2)**

Isus je na ovaj svet došao iz ljubavi. Došao je da spase, da oprosti i da služi. Isusovo poslanje bilo je da uteši one koji su slomljenog srca, da objavi slobodu robovima, da izbavi zatvorenike iz ćelija tame (Isaija 61,1.2). Njegova misija bila je da objavi svima da se nebesko carstvo približilo (Matej 10,7.8). Kad Isus nekog spasava, On isceljuje svaki aspekt njegovog života. Bilo da ste bolesni, siromašni, puni greha, u kakvom god stanju da se nalazite, vaše spasenje i vaš preobražaj u novu osobu podjednako su važni aspekti Njegove misije. On to čini iz ljubavi koja je poticala od nebeskog Oca, što je ponekad teško razumeti.

Kako to da me svemogući Bog voli? Kako to da je Njemu, koji je stvorio čitav svemir, stalo do mene i do toga da li sam spasen ili ne? On je poslao svog Sina na zemlju upravo sa tom misijom. Bog bi hteo da budemo svesni da nas On voli i da je spreman na sve da bi nas spasao. Zato On kaže: „Tada dođite, pa ćemo se suditi: ako grijesi vaši budu kao skerlet, postaće bijeli kao snijeg; ako budu crveni kao crvac, postaće kao vuna“ (Isaija 1,18). Isus je došao da nas isceli u fizičkom i duhovnom smislu. Došao je da nas izleči i oslobodi od fizičkog i duhovnog robovanja. Došao je da služi.

**Isus isceljuje (Matej 12,15-21)**

Bolovanje za pacijenta nije samo teško već i skupo. U mnogim zemljama samo oni koji imaju zdravstveno osiguranje ili mnogo novca mogu sebi da priušte odgovarajuću zdravstvenu negu, dok su drugi ostavljeni da se sami bore sa svojom bolešću. Isus je lečio sve, ne vodeći računa o tome da li su bogati i osigurani. Jedino zaista važno bila je njihova vera – ako su verovali da On može da ih izleči, Isus bi to i učinio. Takav je bio slučaj sa rimskim kapetanom, zabeležen u tekstu Matej 8,5-13.

Kapetan je došao Isusu sa molbom da izleči njegovog slugu, a kad je Isus predložio da pođe s njim njegovoj kući, odgovorio Mu je: „Gospodaru,... nisam dostojan da uđeš pod moj krov. Nego, samo reci reč i moj sluga će ozdraviti“ (8. stih, SSP). Kapetan je verovao u Isusa i bio je nagrađen za svoju veru.

Isus je izlečio i čoveka slepog od rođenja (Jovan 9). Ljudi su mislili da je on rođen slep zbog greha njegovih roditelja. Isus ga je izlečio, a onda mu postavio pitanje da li veruje u Sina čovečjeg. „’A ko je on, gospodaru’“, pitao je čovek, „’da poverujem u njega?’“ Isus je odgovorio: „’Video si ga... On je onaj koji s tobom razgovara.’ ’Verujem, Gospode’, reče on i pokloni mu se“ (Jovan 9,36-38). Bog je lečio ljude zato što su verovali da On to može da učini.

**Hristov krst (Isaija 53,3-6)**

Isus je došao da pomogne onima kojima je to potrebno. Tekst Isaija 53,3-6 opisuje šta je sve preduzeo u tom smislu. Bio je prezren i odbačen, uzeo je na sebe naš bol i patnje da ih ne bismo nosili sami. „Ali on bi ranjen za naše prijestupe, izbijen za naša bezakonja; kar bješe na njemu našeg mira radi, i ranom njegovom mi se iscijelismo“ (Isaija 53,5). Kako Njegove rane mogu da nas iscele? Kako spasenje može da proistekne iz stradanja nekog drugog?

Isusova žrtva može da nas spase zato što je On živeo bezgrešnim životom. On nas uverava da je spasenje namenjeno svima koji veruju i prihvate Njegov krst. Pre nego što se uzneo na nebo, On nam je poverio misiju: „A ovo evanđelje o Carstvu propovedaće se po celom svetu kao svedočanstvo svim narodima, i tada će doći kraj“ (Matej 24,14, SSP). Njegova misija bila je da svima govori o carstvu nebeskog Oca – i On je to činio služeći drugima. Isus je bio kušan, ranjen i raspet za čitav ljudski rod kako bi svi mi mogli da budemo spaseni. Sada je red na nas da preuzmemo tu misiju i, kao Simon iz Kirine, ponesemo Isusov krst govoreći drugima o Njegovom skorom dolasku. Prosudimo zajedno i ponizimo se u pripremi za Njegov dolazak.

**Odgovorite**

`1.	Zašto ponekad ograničavamo krug onih kojima pomažemo?`

`2.	Kako da sprovedemo Isusovu misiju u današnjem društvu?`

*Migel Alehandro Patinjo Ramirez i Ismael Patinjo Ramirez, Silang, Kavite, Filipini*
