---
title:  "I Isus je bio siromašan – ali je pomagao!"
date:   12/08/2019
---

### Svedočanstvo (Matej 25,40; 19,21)

Da li je Isus bio siromašan? On se nije rodio u nekoj palati, rodio se u štali! Nije bio položen u lep krevetac, već u hranilište za stoku. Nisu ga umotali u finu svilu, već u obične pelene. Kao odrastao čovek, izjavio je: „Sin čovečiji nema gde da spusti glavu“ (Luka 9,58, SSP). Isus, Vlasnik čitavog univerzuma, izabrao je da se poistoveti sa najsiromašnijima u društvu.

A kako se On odnosio prema siromašnima i bespomoćnima?

Isus se družio sa siromašnima, hranio ih i isceljivao (Matej 14,13-21; Luka 18,35-43). Služenje siromašnima izjednačavao je sa služenjem Bogu (Matej 25,31-40). On je pozivao siromašne i druge društveno odbačene u Božje carstvo (Luka 14,15-24). Propovedao je radosnu vest siromašnima. Njegova misija bila je da vrati vid slepima, da očisti gubave, da omogući nepokretnima da prohodaju, a gluvima da čuju, da podiže mrtve i propoveda evanđelje siromašnima (Matej 11,4-6).

I mi bismo, na isti način, trebalo da se staramo o siromašnima, i to iz sledećih razloga:

Isus će nam suditi na osnovu toga kako se budemo odnosili prema siromašnima. „Time što je među njih uveo bespomoćne i siromašne da zavise od njihovog staranja, Hristos ispituje svoje sledbenike. Našom ljubavlju i službom Njegovoj deci koja su u nevolji, pokazujemo istinitost svoje ljubavi prema Njemu. Zanemariti ih značilo bi pokazati da smo lažni učenici, tuđi Hristu i Njegovoj ljubavi.“<sup>1</sup>

Siromašni polažu pravo na naše saosećanje. „Gospod se stara za udovice i siročad, ne čudom davanja mane s neba, niti slanjem gavranova da nose hranu, već čudom delovanja na ljudsko srce, odbacivanjem sebičnosti i otvaranjem izvora hrišćanske ljubavi. Jadne i ucveljene On predaje svojim sledbenicima kao dragoceno dobro na čuvanje. Oni imaju najviše prava na naše saučešće.“<sup>2</sup>

To podstiče umerenost. „Kako je mnogo sredstava utrošeno na predmete koji su obični idoli, koji zaokupljaju misli, oduzimaju vreme i snagu koji treba da budu stavljeni u uzvišeniju službu! Kako je mnogo novaca nemilosrdno utrošeno za skupe kuće i skupocen nameštaj, za sebična zadovoljstva, za luksuznu i nezdravu hranu, za štetna uživanja! Kako mnogo je proćerdano na poklone od kojih niko nema koristi! Za beskorisne i često štetne predmete nazovi hrišćani danas troše više, mnogostruko više, nego što troše za traženje duša da ih spasu od kušača.“<sup>3</sup>

Bez obzira kakva je naša finansijska situacija, svaki Hristov učenik je pozvan da se stara o siromašnima svim sredstvima koja mu stoje na raspolaganju. Čineći to mi izražavamo svoju ljubav prema Bogu. Takva služba nije samo jedna od mogućnosti, to je naša obaveza, jer sve što imamo ionako već pripada Bogu, a On nam je zapovedio da služimo!

**Odgovorite**

`1.	Zašto je Isus Hristos, Car nad carevima, rođen u tako skromnim uslovima?`

`2.	Kako mogu siromašni da polažu pravo na moj teško zarađeni novac?`

*Karan Kenet Svansi, Silang, Filipini*

<sup>1</sup>	Elen G. Vajt, U potrazi za boljim životom, str. 205 orig.
<sup>2</sup>  Isto, str. 202 orig.
<sup>3</sup>	Isto, str. 207 orig.
