---
title:  Milosrđe počinje u domu   
date:   14/08/2019
---

### Primena (Matej 20,28; 2. Korinćanima 5,14; Rimljanima 14,7; 1. Timotiju 1,6)

Možemo pasti u iskušenje da svoju ljubav prema Bogu pokazujemo činjenjem „velikih stvari“ za crkvu, ili davanjem znatnih suma novca u dobrotvorne svrhe. Međutim, Bog ne gleda tako na stvari. Čistu ljubav prema Hristu najbolje ćemo pokazati svesrdnim zalaganjem jednih za druge (Matej 25,35.40). Ako Božja ljubav upravlja našim postupcima, činićemo sve što je u našoj moći da bismo je pokazali na delu, i objavili evanđelje koristeći svoje darove i talente u službi drugima (2. Korinćanima 5,14).

Svi mi treba da predstavljamo Hrista radeći za druge. Petar je najbolje opisao Spasiteljevu ovozemaljsku službu, i to u samo nekoliko reči: „Prođe čineći dobro“ (Dela 10,38). Govoreći o svrsi svog života, Isus je izjavio: „Sin čovečiji nije došao da mu služe, nego da služi i da svoj život da kao otkupninu za mnoge“ (Matej 20,28, SSP). On je ostavio uzor života vrednog življenja. Pavle opominje: „Jer, niko od nas ne živi za sebe i niko ne umire za sebe“ (Rimljanima 14,7, SSP). Elen Vajt deli isto mišljenje: „Svaki čin našeg života vrši uticaj na druge, bilo na dobro bilo zlo.“<sup>1</sup> Svako od nas ima tu prednost da predstavlja Spasitelja tako što će služiti drugima. Zato treba da se zapitamo: Kako mogu da upotrebim svoje talente i darove za širenje svetlosti evanđelja onima oko mene? Na šta me Duh pokreće u ovoj situaciji? Evo nekoliko načina da izvršimo snažan uticaj na druge time što ćemo svetleti za Hrista u životu onih oko nas:

Tražimo od Boga vođstvo i snagu. Kad molimo Boga za vođstvo, mi Mu prepuštamo kontrolu nad svojim životom i ne činimo ništa u svojoj sili niti za sopstveno dobro, već da bismo proslavili Njega i ublažili probleme drugih.

Budimo hrabri u korišćenju svojih talenata. Razmišljajući o čoveku koji je primio samo jedan talenat, Elen Vajt piše: „Talenti, čak i malobrojni, moraju biti upotrebljeni. Pitanje koje nas najviše zabrinjava ne treba da glasi: Koliko sam primio, već: Šta činim sa onim što sam primio?“<sup>2</sup> Svako od nas je blagosloven različitim darovima i talentima u cilju propovedanja i službe (1. Korinćanima 12,4.5).

Imajmo misiju. Moramo biti obuzeti težnjom da živimo na slavu Bogu, odlučni da savladamo sve prepreke, da ispunimo svrhu svog postojanja veličajući Njega (1. Korinćanima 10,31). Isus je imao misiju da spasava izgubljene, a mi bi trebalo da nastavimo Njegovo delo pomažući drugima (Luka 4,16-21; uporediti sa Isaija 58; Matej 25).

Budimo jaki u Gospodu. Kad pokušavamo da činimo dobra dela, uvek ima izazova i iskušenja. Poput fariseja i sadukeja koji su Isusa doživljavali kao pretnju, neki ljudi će se protiviti našoj službi. Oni mogu počiniti strašne surovosti i nepravde. Zato je potrebno da budemo jaki u Gospodu. Imamo prednost da sledimo Hristov primer i da kroz izazove i pobede radimo na spasenju drugih.

**Odgovorite**

`1.	Na koje praktične načine možemo pokazati ljubav prema Bogu služeći drugima?`

`2.	Kako možemo savladati neke od izazova koji muče ljude u našoj društvenoj sredini?`

*Ešli Nataša Odhiambo, Silang Kavite, Filipini*

<sup>1</sup>	Ellen G. White, Testimonies for the Church, vol. 2, p. 133.

<sup>2</sup>	Elen G. Vajt, Pouke velikog Učitelja, str. 329 orig.
