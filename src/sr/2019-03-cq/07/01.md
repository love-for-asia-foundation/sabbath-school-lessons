---
title:  "Hodanje za Isusom – da bismo pomagali onima kojima je to potrebno"
date:   10/08/2019
---

><p>Tekst za pamćenje</p>
> »Na meni je Duh Gospodnji, jer me je pomazao da siromasima objavim evanđelje. Poslao me da sužnjima objavim oslobođenje, slepima da će progledati, da na slobodu pustim potlačene, da objavim godinu blagonaklonosti Gospodnje.«  (Luka 4,18.19, SSP)

### Uvod (Luka 4,18.19)

Živimo u svetu ogromnih nejednakosti. Jedan procenat najbogatijih ljudi na svetu u ovom trenutku poseduje više od 50 procenata ukupnog svetskog bogatstva.<sup>1</sup> I dok najbogatiji pojedinci postaju još bogatiji, izgleda da siromaštvo postaje sve masovnije, a mogućnosti da ljudi pronađu ono najosnovnije što im je potrebno za opstanak, kao što su čista voda, hrana i posao, ima sve manje. Moja porodica već pet godina služi na Filipinima. Uvek me zapanji kad kolima prođem pored mnogobrojnih straćara u kojima ljudi žive u krajnjoj bedi, a onda, samo nekoliko minuta kasnije, izađem na moderan autoput na kom najnoviji tipovi Ferarija jure pored mene. Život jednostavno nije fer.

Dok služimo kao misionari u ovom još uvek nerazvijenom delu sveta, ponekad bivamo zatečeni ogromnim potrebama koje vidimo oko sebe. Kad se suočite sa toliko potreba, u iskušenju ste da odustanete. Čovek jednostavno ne može sve njih da spase! I to je istina – ja sam ne bih mogao da se borim sa tako velikim nejednakostima u svetu. To me uvek podseti da je razlog što svet pati od tako velikih nejednakosti krajnja sebičnost ljudi. Srećom, mi imamo nadu u Isusu Hristu, jer On ne deli s nama ta sebična osećanja, već je preuzeo na sebe ljudsku prirodu i postao jedan od nas (Filibljanima 2,5-8) – da bi nas spasao. Isus se rodio i odrastao, kao što će nam ova pouka pokazati, u potpunom siromaštvu. Znao je šta znači gladovati i patiti, ali se ipak trudio da ublaži patnje drugih.

Kako je Isus to uspevao? Koja je bila Njegova tajna? Ove sedmice ispitaćemo na koje sve načine mladi ljudi mogu da se ugledaju na Isusa koji je svojim životom pokazao drugima kakav je Božji karakter – ukazao na Boga nesebične ljubavi, koji je na kraju žrtvovao sopstveni život da bismo mi doživeli obnovljenje odnosa i mir sa Njim. Kakav god da je naš ekonomski položaj na ovom svetu, bitno je da obezbedimo blago za večni život u carstvu koje će doći. Carstvo ovog sveta, sa svim navodnim bogatstvom, ne vredi ništa u poređenju sa istinskim nebeskim blagom – plodom Duha, koji obuhvata ljubav, radost i mir, što je prava nebeska valuta. Na kraju krajeva, stvari ovog sveta će, kao što stara himna kaže, neobično izbledeti kada ih zaseni Njegova slava i lepota. Ništa od onog što smo nagomilali ovde na zemlji nećemo moći fizički da ponesemo sa sobom na nebo. Isusov primer podseća nas da je naš karakter – koji se pokazuje kroz svakodnevno ponašanje, uključujući i ophođenje prema siromašnim i marginalizovanim osobama unutar naše sfere uticaja –  ono što je najvažnije u nebeskom carstvu.

*Majkl V. Kembel, Silang, Kavite, Filipini*

<sup>1</sup>	Robert Frank, „Richest 1% Now Owns Half the World’s Wealth“, CNBC, November 14, 2017, https://cnb.cx/2jJVSVA
