---
title:  Bog bespomoćnih
date:   15/08/2019
---

### Mišljenje (Matej 21,12-17)

Najveća propoved koju je Hristos ikad održao jeste život kojim je živeo. Njegovi susreti sa običnim ljudima pokazuju koliko je nebeski Bog zainteresovan za život i poslove svake osobe. Religiozni učitelji nisu prihvatili Isusa kao obećanog Mesiju zato što nije ispunio njihova očekivanja u vezi sa oslobađanjem iz rimskog ropstva. Isus nije oterao Rimljane, već je služio ljudima, lečio ih i pokazivao saosećanje prema siromašnima i potlačenima.

Tekst Isaija 58,5-7 govori o tome da istinski post predstavlja nešto više od javnog pokazivanja pobožnosti, i da se odnosi prvenstveno na oslobađanje ugnjetenih i staranje o siromašnima i gladnima. Religiozne vođe su volele da poste radi razmetanja. Spolja su odavali utisak pobožnih ljudi oblačeći se u kostret i posipajući se pepelom, ali nisu shvatali da pravi post koji Bog želi predstavlja nešto više od toga. Te iste verske vođe od kojih se očekivalo da štite slabe i siromašne, u stvari su ih prezirale. Siromašni i ugnjeteni bili su ostavljeni da se bore sami. Tako su verski prvaci izneverili poverenje koje im je Bog ukazao.

U tekstu Matej 21,12-17, čitamo da je Isus, ušavši u hram, zatekao trgovanje u punom jeku (zamislite sve te životinje, ptice i buku koja je ispunjavala prostor). To Ga je razgnevilo. Uverio se da je Božji dom pretvoren u tržnicu, hajdučku pećinu, a korupcija i prevare uveliko su cvetali usred tog navodno svetog mesta. Hram je bio simbol Božjeg vidljivog prisustva u Njegovom narodu, ali kako je uopšte Svetac Izraelov mogao da prebiva na takvom mestu?

Isus je očistio hram. Religiozne vođe su se razbežale u velikom strahu, dok su se ljudi koje su oni prezirali, bolesni i siromašni, okupili oko Isusa. Čak su i mala deca sedela kraj Njegovih nogu. Sada je za slepe, hrome, siromašne i bolesne konačno bilo mesta u hramu. Tim jednostavnim činom čišćenja hrama Hristos je naizgled poslovne i religiozne ljude odvratio od sebe, ali On je zapravo samo hteo da predstavi jedan princip Neba, a to je – da svi imaju pravo na Božje carstvo. Ključni princip Njegovog carstva je da treba napraviti mesta i za one koji su siromašni, bolesni i bespomoćni. Isus se brine i stara za svu svoju decu. Tekst Luka 4,18 potvrđuje da je Isus bio Duhom pomazan da propoveda dobru vest siromašnima, da proglasi slobodu zatvorenicima, da povrati vid slepima i da oslobodi potlačene. Kao Njegovi sledbenici, i mi moramo pružiti ruku siromašnima na isti način kao Isus.

**Odgovorite**

`1.	Kako je jednostavan čin čišćenja hrama, suprotan načinu na koji su se oni ophodili prema siromašnima i potlačenima, mogao da utiče na religiozne vođe?`

`2.	Šta mi možemo učiniti da bismo sledili Hristov primer u dosezanju do siromašnih i napaćenih? Koja je grupa ljudi do koje biste vi mogli da doprete zanemarena u vašem okruženju, ili joj je potrebna pomoć?`

*Ronald Indžeti, Andra Pradeš, Indija*
