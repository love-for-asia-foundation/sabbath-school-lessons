---
title:  Nastaviti uzvodno
date:   03/08/2019
---

><p>Tekst za pamćenje</p>
> »A nije li ovo post što izabrah: da razvežeš sveze bezbožnosti, da razdriješiš remenje od bremena, da otpustiš potlačene, i da izlomite svaki jaram? Nije li da prelamaš hljeb svoj gladnome, i siromahe prognane da uvedeš u kuću? Kad vidiš gola, da ga odjeneš, i da se ne kriješ od svoga tijela?« (Isaija 58,6.7)

### Uvod (2. Mojsijeva 32,6)

Od vremena proroka pa sve do perioda savremenog hrišćanstva bili su zastupljeni različiti oblici bogosluženja. Neki ljudi reč bogosluženje koriste jednostavno da bi opisali određenu vrstu muzike. Slično tome, mnogi hrišćani svoju jutarnju službu u crkvi subotom ili nedeljom smatraju bogosluženjem.
Međutim, i pored toliko različitih verzija bogosluženja, ono što je bitno jeste da saznamo kako je Bog zamislio bogosluženje. Da bismo imali službu po Njegovim merilima, potrebno je da razumemo šta On podrazumeva pod bogosluženjem.  

„Imamo dovoljno priručnika o tome kako ono treba da izgleda, ali se ne razmišlja dovoljno o bogosluženju kao jednoj potpuno biblijskoj zamisli. Bogosluženje je tema koja bi trebalo da dominira našim životom svih sedam dana u sedmici.“<sup>1</sup>

Suština bogosluženja je unutrašnje, autentično iskustvo srca. Hristos je to potvrdio u Novom zavetu rekavši: „Dolazi čas – i već je tu – kada će se istinski klanjaoci klanjati Ocu u duhu i istini jer Otac baš takve klanjaoce želi“ (Jovan 4,23.24, SSP).

Nasuprot tome, neke stvari koje ljudi obožavaju i način na koji to rade ni približno ne mogu da se mere s vrednošću i veličinom Stvoritelja. Obožavati Stvoritelja u duhu i istini znači učestvovati u jednom činu iskazivanja dubokog poštovanja, obožavanja i slavljenja koji je ispravan, dobar i ugodan pred Bogom. Dakle, moramo odavati priznanje Bogu kao Stvoritelju univerzuma i svega što je u njemu.

Ako se klanjamo nekom idolu, ili obožavamo novac, ili bilo šta drugo što sami stvaramo, mi u stvari ne služimo Stvoritelju. Potrebno nam je srce koje prepoznaje Božju vrhovnu vrednost. Kad uzdižemo Boga iznad svega ostalog, mi poprimamo Njegove osobine iskazane u ličnosti Isusa Hrista.

Pravo bogosluženje vodi nas ka spasenju i dovodi u ispravan odnos sa Bogom Stvoriteljem i sa našom braćom i sestrama na zemlji. Pravo bogosluženje čini da živimo kao jedna porodica u Hristu, pokazujući uzajamno saosećanje, samilost i ljubav.

Isti greh idolopoklonstva koji je zaslepio Izraelce postoji i danas. Mnogi ljudi, čak i u crkvi, napustili su obožavanje Stvoritelja da bi obožavali, slavili i duboko poštovali predmete i druge ovozemaljske posede.

Međutim, kao mladi ljudi u ovoj generaciji, treba da razumemo da je naš svakodnevni život sastavni deo bogosluženja. Način na koji se odnosimo prema Bogu i čoveku važan je činilac bogosluženja. Ono što činimo spolja mora da odražava ono što mi jesmo iznutra. Ako poznajemo Boga i cenimo Ga iznad svega ostalog, moći ćemo da osetimo radost i zadovoljstvo koji nas navode da se ljubazno odnosimo prema drugima, ostajući sve vreme u prisnoj vezi sa svojim Tvorcem.

*Kefa Otieno, Najrobi, Kenija*

<sup>1</sup>	David Peterson, Engaging With God: A Biblical Theology of Worship (Downers Grove, IL: InterVarsity, 1992), p. 21.
