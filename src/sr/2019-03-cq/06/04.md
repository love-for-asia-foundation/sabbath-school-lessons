---
title:  Pravo bogosluženje
date:   06/08/2019
---

### Svedočanstvo  (2. Mojsijeva  32,6)

Elen G. Vajt tvrdi, u saglasnosti sa Biblijom, da je jedino Bog dostojan obožavanja: „Gospod, večni, samopostojeći, nestvoreni Bog, koji je sam Izvor i Održavalac svega, Jedini ima pravo na najviše poštovanje i obožavanje. Čoveku nije dozvoljeno da bilo čemu drugome dodeli prvo mesto u svojoj ljubavi ili u svojoj službi. Ako bilo šta, što cenimo, umanjuje našu ljubav prema Bogu ili se sukobljava sa službom koju Mu dugujemo, mi od toga stvaramo sebi boga.“<sup>1</sup>

„Druga zapovest zabranjuje klanjanje kipovima i slikama pod izgovorom da se time obožava pravi Bog. Mnogi neznabožački narodi tvrdili su za svoje kipove da su to samo prikazi i simboli pomoću kojih se slavi božanstvo, ali Bog je objavio da takvo bogosluženje predstavlja greh. Pokušaj da se Večni prikaže u materijalnom obliku snizilo bi čovekovo shvatanje o Bogu. Um, koji bi se na taj način odvratio od beskrajnog Gospodnjeg savršenstva, bio bi privučen stvorenom umesto Stvoritelju. I kao što bi se njegove zamisli o Bogu snizile, tako bi i sam čovek bio unižen.“<sup>2</sup>

Nekoliko dana nakon što je Bog precizno naveo kako bi želeo da Ga Izraelci obožavaju, narod se predomislio i podlegao pritiscima sveta.

„Aron se uplašio za svoju bezbednost i umesto da plemenito ustane u odbranu Božje časti, popustio je zahtevima mnoštva. Prvo je naredio da se od naroda pokupe zlatne naušnice i donesu pred njega, nadajući se da će ih taština navesti da odbiju njegov predlog. Međutim, oni su se spremno odrekli svojih ukrasa, od kojih je on načinio liveno tele, po ugledu na egipatske bogove...

Koliko puta se i danas ljubav prema zabavama skriva pod plaštom ’obličja pobožnosti’! Religija koja dozvoljava ljudima da se, dok obavljaju verske obrede, odaju sebičnim i čulnim zadovoljstvima, i danas je isto tako omiljena u narodu kao i u vreme starog Izrailja. I još uvek ima popustljivih Arona koji će se, iako zauzimaju visoke položaje u crkvi, složiti sa željama neposvećenih i tako ih podržati u grehu.

Samo nekoliko dana je prošlo otkako su Jevreji sklopili svečani zavet s Bogom da će slušati Njegov glas. Stajali su drhteći u podnožju gore i slušali Gospodnje reči: ’Nemoj imati drugih bogova uza me.’ Božja slava još uvek je lebdela nad Sinajem na vidiku celom skupu; ali oni su se odvratili od Njega i potražili sebi druge bogove.“<sup>3</sup>

**Odgovorite**

`1.	Izraelski narod je obožavao zlatno tele. Koje idole ljudi obožavaju u naše vreme?`

`2.	Koje su posledice obožavanja idola ili predmeta?`

*Bernard Okot, Kasarani, Najrobi, Kenija*

<sup>1</sup>	Elen G. Vajt, Stvaranje, patrijarsi i proroci, str. 305 orig.

<sup>2</sup> 	Isto, str. 306 orig.

<sup>3</sup>	Isto, str. 317 orig.
