---
title:  Doživljaj zajedničkog bogosluženja u crkvi
date:   08/08/2019
---

### Mišljenje (Isaija 58,14)

Način na koji slavimo Boga mnogo govori o stanju naše crkve. Kad se nalazimo na bogosluženju, trebalo bi da veličamo, slavimo i hvalimo Boga, iskazujući poštovanje na način koji je Njemu ugodan. Stavom pokajanja, predanja i poniznim molitvama tokom bogosluženja moramo pokazati svoju odanost Bogu, jer nam je omogućio da se spasemo robovanja grehu.  

Kako da to primenimo u praksi kao zajednica? Kad pristupamo bogosluženju zajedno kao crkva, to ima važnu ulogu u obnavljanju duhovnog žara, kao što se videlo na dan Pedesetnice (Dela 2,1-4). To nas i zbližava uzajamno da bismo proučavali Božju Reč, molili se i gradili zajedništvo. To je jedan od najboljih načina da sačuvamo Božju blagodat u svom životu.  

Bogosluženje ne bi trebalo da bude isključivo lično iskustvo. Pojedinačno, lično bogosluženje nije loše, ali, kao što je to jedan autor izrazio: „Postoji element bogosluženja i hrišćanstva koji se ne može doživeti prilikom ličnog bogosluženja, niti samo posmatranjem bogosluženja. Postoje neki blagoslovi koje nam Bog daje samo na ’zajedničkom okupljanju’ sa drugim vernicima.“<sup>1</sup>

Evo nekih od blagoslova koje doživljavamo kad se okupljamo kao crkva da bismo obožavali Stvoritelja:

Zajedničko bogosluženje budi našu duhovnu snagu. Kad zajedno slavimo Boga, mi podupiremo jedni druge. Jedinstvo u molitvi može doneti zadivljujuće rezultate. Martin Luter je jednom prilikom izjavio: „Kod kuće, u sopstvenom domu, ne osećam nikakvu toplinu ni snagu u sebi. Ali u crkvi, kad se mnoštvo skupi, plamen u mom srcu se zapali i nastavlja da gori.“<sup>2</sup>

Zajednica pruža sigurnost. Biti deo crkvene zajednice daje nam uverenje da smo jedna porodica u Hristu. Bogosluženje u našim lokalnim crkvama ukazuje na bogosluženje objedinjene crkve čija je glava Hristos (Otkrivenje 7,9).

Zajedničko bogosluženje omogućava da napredujemo u veri. Učešćem u zajedničkom bogosluženju, mi izgrađujemo, hrabrimo i tešimo jedni druge (1. Korinćanima 14,3). U isto vreme, bogosluženje u crkvi pomaže nam da zajedno posmatramo Hrista. „I svi mi... preobražavamo se u istu sliku – iz slave u slavu“ (2. Korinćanima 3,18, SSP).

I tako, dok zajedno rastemo kao crkva, usvajamo običaje koji nas mogu osposobiti da se založimo za društvenu pravdu kao jedno telo u Hristu.

**Odgovorite**

`1.	U kojim situacijama se od nas očekuje da imamo zajedničko bogosluženje, a u kojim lično?`

`2.	Na koji način nam to što učestvujemo u bogosluženju kao crkva pomaže da sprovodimo društvenu pravdu?`

*Filis Nafula, Kakamega, Kenija*

<sup>1</sup>	Donald S. Whitney, Spiritual Disciplines for the Christian Life (Colorado Springs, CO: NAVPRESS, 1991), p. 92.

<sup>2</sup>	David Mathis, „Kindle the Fire in Corporate Worship“, desiringGod (blog), May 19, 2014, https://bit.ly/2x5Eyk0
