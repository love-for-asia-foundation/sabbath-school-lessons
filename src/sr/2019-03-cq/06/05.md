---
title:  Bog nad bogovima
date:   07/08/2019
---

### Primena (5. Mojsijeva  10,17-22)

Bogosluženje u dvadeset prvom veku može biti problematično iz više razloga. U eri napredne tehnologije i znatnih materijalnih sredstava, lako možemo krenuti stranputicom ukoliko te prednosti koristimo na pogrešan način.

Premda nam mnogo toga drugog odvlači pažnju, i dalje imamo razloga da slavimo Boga. Osobina koja se posebno ističe kada je reč o Bogu jeste Njegova neuporedivost. U tekstu 5. Mojsijeva 10,17-22, Mojsije upućuje Izraelce na kvalitete koji Boga uzdižu iznad svih ostalih i svega ostalog. Na samom početku, on Ga opisuje kao svemoćnog Boga nad bogovima.

Važno je imati na umu da je Bog stvorio čitav svemir i sve što je u njemu. Pa ipak, jedno je biti svestan te činjenice, ali je nešto sasvim drugo zaista i činiti ono što Bog želi. Međutim, kad svest o tome prodre duboko u naše srce, biće nam jasno da jedino On zaslužuje naše obožavanje. Ništa drugo, viđeno ili neviđeno, ne može se porediti sa važnošću i suverenitetom Stvoritelja. U trenutku kad prihvatimo tu istinu, mi usvajamo Njegov karakter i počinjemo da hodamo Njegovim putevima.

Biblija jasno tvrdi da Bog „daje pravicu siroti i udovici; i ljubi došljaka dajući mu hljeb i odijelo“ (5. Mojsijeva  10,18). Kad volimo Boga i kad Ga slavimo kao svog Stvoritelja, mi usvajamo iste osobine. Postajemo milostivi prema onima koji pate i stradaju, potpomažemo siromašne i oblačimo siročiće.

Šta nam to govori? Sve dok podržavamo Božju vladavinu u svom životu i gajimo svest o Njemu kao Stvoritelju, bićemo u stanju da širimo milosrđe i ljubaznost među našim bližnjima kojima je potrebna pomoć. Čak i u ovo doba, kad se sotona naročito trudi da prevari Božji narod, još uvek imamo razloga da slavimo Boga nad bogovima.

Mi Njega obožavamo iz više razloga:

On je Stvoritelj. Bog je stvorio univerzum – i nas. Zadivljujuće stvari koje možemo da vidimo, uključujući planete, galaksije i zvezde – sve su to Božja dela. Povrh svega, kad pogledamo u ogledalo, mi vidimo Božji lik (1. Mojsijeva 1,26.27).

Voli nas bezuslovno. Bez obzira šta mi osećamo prema Njemu i uprkos preovlađujućim okolnostima u kojima se nalazimo, Bog nas neizmerno voli. I ima plan za našu budućnost (Jeremija 29,11).

On je veran. Bog će nam ostati veran čak i ako smo mi Njemu neverni. Kad krenemo stranputicom, On će se truditi da nas vrati k sebi.

**Odgovorite**

`1.	Kojih ste još Božjih kvaliteta svesni, što vas navodi da Ga svesrdno slavite?`

`2.	Na koji način se Božja ljubav očituje u životu manje srećnih članova društva?`

`3.	Zašto vi lično slavite Boga?`

*Džejn Džordž, Homabej, Kenija* ``
