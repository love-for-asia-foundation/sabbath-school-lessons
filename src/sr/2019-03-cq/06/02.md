---
title:  Pojam bogosluženja
date:   04/08/2019
---

### Dokaz (Psalmi 115,1-8)

Čin bogosluženja ima dva glavna aspekta – unutrašnji smisao i javni izraz. Ovo drugo se odnosi na svakodnevne postupke i službe koje obavljamo u vezi s tim. Pavle aludira na taj aspekt bogosluženja u Rimljanima 12,1: „Stoga vas, braćo, zaklinjem Božijim milosrđem da svoja tela prinesete na živu, svetu, Bogu ugodnu žrtvu, da to bude vaše duhovno služenje Bogu“ (SSP). Jedna stvar se ističe u Pavlovoj izjavi – šta god da radimo u životu, to mora da odgovara nebeskim standardima. To je duhovno bogosluženje.

Da bi ilustrovao samu suštinu bogosluženja, Hristos je otkrio šta misli o onoj vrsti vere koju su negovali fariseji i književnici: „Ovaj narod me usnama poštuje, a srce mu je daleko od mene“ (Matej 15,8, SSP). Hristos je taj tip službe Bogu proglasio „uzaludnim“ (9. stih),  što znači bezvrednim, ili ništavnim.

Bogosluženje je uzaludno ako nije povezano sa srcem. Čak i ako činimo mnoga dobra dela i idemo u crkvu svake subote, ako nemamo tu prisnu povezanost sa Bogom, naše bogosluženje je ništavno.

Činom istinskog bogosluženja, mi veličamo Boga, priznajemo da je On iznad nas i da je dostojan naše privrženosti, obožavanja i pažnje. Veličanje može biti direktno (2. Mojsijeva  15,2) objavljivanjem Božje veličine, Njegovog apsolutnog autoriteta koji ima u našem životu, kao i lepote i veličanstvenosti dela Njegovog stvaranja.

Takođe, možemo veličati Boga neverbalnim postupcima i reakcijama (Jov 1,20; Jovan 12,2.3). Konačno, koncept veličanja Boga pomaže nam da prepoznamo Boga i ono što On radi.

Zatim, u okviru bogosluženja postoji i pojam priznanja ili izražavanja vere. Dok veličanje podrazumeva prepoznavanje Boga i Njegovih dela, Njegove prirode i Njegovog karaktera, „izražavanje“ se odnosi na objavljivanje istina koje nam je Bog otkrio u Pismu. Osim iznošenja činjenica o Bogu i svemu što On radi, mi moramo nastaviti da odgovaramo na ono što nam On otkriva.

Izražavanje vere takođe može biti fizičko i verbalno. Pevanje hvalospeva, tapšanje, klečanje i klanjanje u dubokom poštovanju, klicanje i dizanje ruku jesu primeri fizičkih odgovora. S druge strane, verbalno izražavanje je kad govorimo o svojoj ljubavi i čežnji za Bogom, kad priznajemo svoju potrebu za Njegovom blagodaću i svetošću.

Dok izražavamo svoje misli i osećanja prilikom bogosluženja, moramo se usredsrediti na Boga i Njegov karakter kakav nam je otkriven u Bibliji. Naše izražavanje vere mora da proishodi iz Biblije i da se oslanja na nju. I veličanje Boga i izražavanje naših misli i osećanja tokom bogosluženja moraju proslavljati Boga i odražavati veru u Hristovo dovršeno delo.

**Odgovorite**

`1.	Osim veličanja Boga i izražavanja vere, koje još koncepte bogosluženja poznajete?`

`2.	Da li je moguće činiti dobra dela, a nemati veru u Boga? Zašto Bog smatra taj vid bogosluženja beskorisnim?`

*Beatris Bernar, Kasarani, Najrobi, Kenija*
