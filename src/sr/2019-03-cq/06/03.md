---
title:  Poklonite se Stvoritelju
date:   05/08/2019
---

### Logos (2. Mojsijeva  20,2-6; Jov 34,12; Psalmi 115,1-8; 146,5-10; Isaija 1,17; Marko 12,38-40)

**Idolatrija i nasilje (2. Mojsijeva  20,2-6; Psalmi 115,1-8)**

U svojoj Reči, Bog je dao izričite zapovesti o tome kako želi da Mu služimo. Te zapovesti pokazuju da oblik i način bogosluženja moraju da zadovolje Njegove standarde – a ne naše.

U tekstu 2. Mojsijeva  20,2-6, vidimo da nas Bog, na samom početku proglašenja Zapovesti, podseća na svoj položaj kao suverenog Tvorca i Vladara svega stvorenog – i vidljivog i nevidljivog. Obožavanje, slava i čast koju On kao takav zaslužuje, ne treba da se ukazuju nikome i ničemu drugom. Ako prestanemo da služimo Bogu prema Njegovim merilima, izgubićemo duhovno usmerenje i početi da zadovoljavamo sebične ambicije. To će nas konačno dovesti do frustracije, fizičkog bola i smrti.
Psalmista nas takođe podseća da idoli i drugi bogovi kojima se ljudi klanjaju nemaju kvalitete Stvoritelja. Bog je dao prve četiri zapovesti da bi definisao tip odnosa koji treba da postoji između Njega i Njegove dece. U tom pogledu, pozvani smo da obožavamo Stvoritelja, koji je Začetnik našeg života. Kad to poštujemo, mi razvijamo ispravan odnos sa Njim.

Štaviše, ako naše vrednosti i običaji budu poticali od Njega, mi ćemo znati kako da se odnosimo prema bližnjima na način koji donosi slavu i čast Božjem imenu. Idolatrija, kao što psalmista kaže, jednostavno nas vraća u ropstvo grehu i ovozemaljskim interesima.

**Razlog za obožavanje (Psalmi 146,5-10)**

U Psalmu 146, autor naglašava misao da je Bog suvereni Tvorac univerzuma, i da On, ako Mu budemo verovali, može obilno da nas blagoslovi. Čak i kad patimo od fizičkih slabosti, još uvek imamo razloga da slavimo Stvoritelja. Ako se u svojoj slabosti oslonimo na Boga, bićemo blagosloveni, jer On održava nevoljne koji se uzdaju u Njega.

Nasuprot idolima koji ne mogu da pruže nijednu vrstu pomoći (Psalmi 115,1-8), mi se možemo osloniti na Stvoritelja za pomoć, jer je On zauvek verni Bog. Kao što autor Jevrejima poslanice zapaža: „Nepokolebljivo se držimo nade koju ispovedamo, jer je veran Onaj koji nam je dao obećanje“ (Jevrejima10,23, SSP).

Još jedna pouka na koju psalmista ovde ukazuje jeste da Bog može da nas blagoslovi zato što On uživa u tome da pomaže slabima i nevoljnima. Mnogo puta vidimo da su oni koji pate i trpe oskudicu zanemareni. Ponekad mislimo da su učinili nešto loše čime su zaslužili da ih zadesi nesreća.  

Međutim, Biblija naglašava da za slabe i potlačene ima mesta u Božjem srcu, pogotovu onda kad se uzdaju u Njega. Psalmista se slaže da Gospod „čini sud onima kojima se čini krivo“ (Psalmi 146,7). To pokazuje da će svaki čin nasilja nad siromašnim članovima društva biti osuđen, i da nijedan zlostavljač neće izbeći Božji gnev.

**Verski ugnjetači (Isaija 1,17)**

Bog zahteva od nas da u svakoj prilici činimo dobra dela i da ne budemo dokoni. Prorok Isaija naglašava da je onima koji trpe nasilje potrebna zaštita i podrška.

U našem društvu, ugnjeteni su ranjiviji i više izloženi nepradi, naročito u slučaju lošeg i nedovoljnog sprovođenja zakona. U takvim situacijama, dužnost je ljudi koji imaju uticaja u društvu da zaštite slabe i potlačene.

U Božjim očima, mi smo svi Njegova deca bez obzira na situaciju u kojoj se nalazimo. Prva linija zaštite, dakle, dolazi od Boga. Bez obzira na to, i mi smo, kao Božja deca, dužni da olakšamo položaj ugnjetenih pružajući podršku tamo gde je potrebna. Bog će osuditi one koji zanemare tu dužnost i nanose zlo slabima i nastradalima. Delima dobročinstva, pravednim postupanjem i pružanjem podrške udovicama i siročadi, mi oponašamo primer Boga koji je Izvor naših vrednosti.

Učeći se da činimo dobro, mi usvajamo običaj da živimo pravedno, uzdižući Božji karakter. Kad  „sudimo sirotama“, mi zapravo obožavamo Stvoritelja – time što branimo, izbavljamo i postupamo pravedno prema onima u našem društvu kojima je potrebna pomoć. Za Božje verne, koji su možda slabi i pate, postoji dobra vest da se sam Bog bori za njih.

„Gospod će biti naš osvetnik. Premda nas ljudi preziru, On se brine za nas. On će pomoći siromahu i odbraniće ga na sudu.“<sup>1</sup>

**Milost i vernost (Marko 12,38-40)**

Tokom svoje službe na zemlji, Hristos je bio svedok situacija u kojima su verske vođe koristile svoj položaj da varaju nevine i slabe članove društva.

Govoreći o književnicima, kao zvaničnim učiteljima zakona, Isus je primetio da njih više interesuje šta mogu da dobiju nego šta bi mogli da pruže. U svojim dugačkim haljinama,  nepodesnim za fizički rad, koristili su svoj religiozni položaj da bi sticali bogatstvo na račun bezazlenih i potlačenih u društvu.

Da li smo mi drugačiji od njih? I mi volimo počasti i finu odeću. Mi cenimo titule. Mi zahtevamo poštovanje. Međutim, sve to, iako samo po sebi dobro, može biti i pogubno, zavisno od toga kako utiče na naš odnos sa Stvoriteljem. Hristos je učio da onaj ko želi da bude prvi mora najpre da bude sluga (Marko 9,35). Kao hrišćani ovog vremena, moramo imati na umu da dužnost upravitelja u Božjem delu nije poverena samo rukopoloženim crkvenim službenicima, već svakom verniku.

**Odgovorite**

`1.	U kom smislu se mi ponašamo kao „književnici“ svog vremena?`

`2.	Šta predstavlja ishodište današnje idolatrije?`

`3.	Šta mi kao mlade osobe možemo preduzeti da bismo pomogli drugima da vide Hrista u nama?`

*Selin Kavetsa, Pajplajn, Najrobi, Kenija*

<sup>1</sup>	John Calvin, „Isaiah 1: Verse 17“, Calvin’s Commentary on the Bible, https://bit.ly/2L1WzYD
