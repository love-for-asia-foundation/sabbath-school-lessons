---
title:  "Božja misija – Nebo u našem srcu"
date:   29/07/2019
---

### Svedočanstvo (Jovan 15,12)

U vezi sa tekstom Isaija 58,6.7 i našom ulogom u pomaganju ugroženima, Elen Vajt piše: „Ovde je prikazan pravi duh i karakter Hristovog rada. Njegov celokupan život bio je žrtvovanje samoga sebe za spasenje sveta. Posteći u pustinji kušanja ili jedući sa carinicima na Matejevoj gozbi, On je davao svoj život za otkupljenje izgubljenih. Pravi duh posvećenja ne ispoljava se u beskorisnom tugovanju, samo u ponižavanju tela i mnogobrojnim žrtvama, već u pokoravanju samoga sebe za dragovoljnu službu Bogu i čoveku.“<sup>1</sup>

„U Božjem velikom planu za spasenje izgubljenog roda, On je doveo sebe u položaj da su Mu potrebna ljudska bića kao Njegova produžena ruka. Njemu su neophodne ruke spremne da pomognu da bi dosegao do čovečanstva. Njemu je neophodna saradnja onih koji će biti preduzimljivi, brzi da uoče prilike, i brzi da primete šta se mora učiniti za njihove bližnje.“ <sup>2</sup>

„Kada slučaj svakog pojedinca bude razmatran pred Bogom, uopšte se neće postavljati pitanje: ’Šta je on ispovedao?’, već: ’Šta je on činio? Da li je bio tvorac reči? Da li je živeo samo za sebe, ili se bavio delima dobročinstva i ljubaznosti, iz ljubavi, stavljajući druge ispred sebe i odričući se sebe kako bi mogao da bude na blagoslov drugima?’ Ako izveštaj pokaže da je vodio takav život, da je njegov karakter bio obeležen nežnošću, samoodricanjem i dobročinstvom, on će primiti pohvalu i blagoslov od Hrista: ’Dobro, slugo, dobri i verni.’“<sup>3</sup>

„Ovako je Hristos na Maslinskoj gori svojim učenicima opisao prizor velikog sudnjeg dana. Istakao je da će se odluka ovoga suda doneti na osnovu jedne stvari. Kada se narodi budu okupili pred Njim, postojaće samo dve grupe ljudi, a njihova večna sudbina biće određena onim što su učinili ili zanemarili da učine za Njega u ličnosti siromašnih i napaćenih.“<sup>4</sup>

„Kada se ispune Njegove oproštajne reči – Da imate ljubav među sobom, kao što ja imadoh ljubav k vama – (Jovan 15,12), kada budemo voleli ovaj svet kao što ga je On voleo, tada je ostvarena Njegova misija za nas. Pripremljeni smo za nebo, jer imamo nebo u svom srcu.“<sup>5</sup>

**Odgovorite**

`1.	Kako možemo doživeti promenu i, umesto da služimo drugima zato što smatramo da se to od nas očekuje i da je to ispravno činiti, poželeti da budemo na blagoslov onima kojima je potrebna pomoć?`

`2.	Koji korak možete preduzeti ove sedmice da biste započeli ili nastavili da živite na blagoslov drugima kroz službu? Koji bi bio sledeći korak nakon toga?`

*Erik Louv, Berien Springs, Mičigen, SAD*

<sup>1</sup>	Elen G. Vajt, Čežnja vekova, str. 278 orig.

<sup>2</sup>	Ellen G. White, Selected Messages, bk. 1, p. 99.

<sup>3</sup>	Ellen G. White, „The Sin of Selfishness“, Review and Herald, July 13, 1886.

<sup>4</sup>	Vajt, Čežnja vekova, str. 637 orig.

<sup>5</sup>	Isto, str. 641 orig.
