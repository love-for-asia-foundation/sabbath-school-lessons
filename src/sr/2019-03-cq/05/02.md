---
title:  Činiti ono što je pravo
date:   28/07/2019
---

### Logos (1. Samuilova 8,5.10-18; Isaija 1,15-23; 3,13-15; 5,7; 9,6.7; 11,1-5; 42,1-7; 53,4-6; 59,14.20; Jezekilj 16,49; 34,2-4.7-16; 47,13-48,29; Amos 1,3-2,5; 3,9-11; 4,1.2; 5,10-15.24; 7,14.15; 8,4-6; 9,11-15; Mihej 2,8-11; 3,8-12; 6,8; 7,18-20)

**Amos 1,3-2,5; 3,9-11; 7,14.15; 9,11-15**

Poruka o pravdi prožima spise jevrejskih proroka. Premda je bio samo pastir, neobučen kao prorok ili proročki sin (Amos 7,14), Amos je bio prinuđen da iznosi Božju Reč. „Kad lav rikne, ko se neće bojati? Kad Gospod reče, ko neće prorokovati?“ (Amos 3,8). Poruka koju on iznosi je poruka o sudu nad narodima. On je svakom narodu ispostavljao izveštaj o njihovim gresima i osudi s kojom će se suočiti zbog njih. Ponovljena formula „za tri zla i za četiri“ (Amos 1,3-2,5) ukazuje da su gresi naroda navršili, pa i prevršili meru. Tu vidimo Boga, kao Onog koji sudi svim narodima, kako sprovodi pravednu presudu. Navedeni gresi obuhvataju odvođenje u ropstvo, iskorišćavanje siromašnih, zlostavljanje ranjivih, i druge nehumane postupke.

Bog sudi zato što voli – On ne može da ostane nem na nepravdu, niti Njegov narod to može. Međutim, ovde nalazimo da su Juda i Izrael obuhvaćeni listom naroda koji će se suočiti s Božjim sudom. Božji zakon koji im je bio poveren trebalo je da ih učini svetlošću drugim narodima, ali umesto toga vidimo da je Izrael imao najdužu listu greha od svih naroda.  Kad su se odvratili od Božjeg zakona, nisu samo grešili protiv Boga, već su vršili nasilje među najranjivijima u svojoj sredini.

U Amosovoj poruci o sudu nema reči nade. Izraelu je rečeno da će otići u ropstvo (Amos 7,11). Ali umesto da odgovore pokajanjem, oni su ponosno odbacili poruku koju im je Bog poslao preko Amosa, čime su osigurali svoju propast (Amos 9,10). Ipak, Bog koji sudi ostao je veran svom zavetu, čak i kad ga je Izrael prekršio. Amos završava najavljujući dan kada će Bog izvesti svoj narod iz ropstva (stihovi 14, 15). Njihovi gresi će doći pod sud, ali na kraju sud će poslužiti da bi se Božji narod vratio Bogu.

**Mihej 3,8-12; 6,6-8**

Mihej, kao i Amos, ima reči osude za ceo svet (Mihej 1,2) koje se usredsređuju naročito na izraelski narod (Mihej 1,5). Bog zaključuje da se Njegov narod „podiže kao neprijatelj“ – zbog načina na koji zlostavlja strance, žene i decu (Mihej 2,8.9). Sve vođe su iskvarene. Čak i sveštenici i proroci, koji bi trebalo da usmeravaju ljude da se vrate Božjem putu, kompromitovali su svoju poruku zarad materijalnog prosperiteta (Mihej 3,9-12). Pronalazili su lažnu utehu u prisutnosti Božjeg hrama, govoreći: „Nije li Gospod usred nas? Neće doći zlo na nas“  (Mihej 3,11).

Mihej razotkriva njihov greh, navodeći ih da se zapitaju kako mogu da se poprave pred Bogom: „Hoću li doći preda nj sa žrtvama paljenicama, s teocima od godine?... Hoću li dati prvenca svojega za prijestup svoj, plod utrobe svoje za grijeh duše svoje?“ (Mihej 6,6.7). Njihov odgovor ukazuje da su potpali pod uticaj razmišljanja okolnih naroda koji su verovali da bogove treba umilostiviti mnogobrojnim žrtvama. Ali Gospod zahteva nešto drugo: „Da činiš što je pravo i da ljubiš milost i da hodiš smjerno s Bogom svojim“ (Mihej 6,8). Bog želi potpuno preusmerenje svakog pojedinca.

Greh kvari naš odnos prema drugima, prema sebi samima i prema Bogu, pri čemu ponos zauzima mesto ljubavi. Mihej nas podseća da Bog nastoji da obnovi prave odnose prema drugima (činiti što je pravo), prema sebi samima (voleti milost), i prema Njemu (hodati smerno). Konačno, Bog nas poziva da živimo kao oni koji nose božanski lik, jer je i sam Bog onaj koji čini pravdu, voli milost i želi da hoda smerno sa svojim narodom – čak u toj meri da se Večni udostojio da bude rođen u Vitlejemu (Mihej 5,2). Upravo zahvaljujući beskrajnoj žrtvi koju je On prineo, mi možemo doći u ispravan odnos sa Bogom i ljudima.

**Jezekilj 34,2-4 i Isaija 1,15-23**

Pojam pravde koji nalazimo u porukama proroka Amosa i Miheja prožimaju poruke i drugih jevrejskih proroka. Jezekilj ukorava Sodom zato što nije pomagao siromašnima i nevoljnima dok je uživao u blagostanju (Jezekilj 16,49). Izrael je, takođe, stajao osuđen: „Slabijeh ne krijepite, i bolesne ne liječite, ranjene ne zavijate, odagnane ne dovodite natrag, izgubljene ne tražite, nego silom i žestinom gospodarite nad njima“ (Jezekilj 34,4).

Isaija se pridružuje pozivanju Božjeg naroda sledećim rečima: „Učite se dobro činiti, tražite pravdu, ispravljajte potlačenoga, dajite pravicu siroti, branite udovicu“ (Isaija 1,17). Na kraju krajeva, ti proroci uviđaju da je problem nepravde (Isaija 59,14) suviše ozbiljan da bi se mogao rešiti samo vaspitanjem ili društvenom reformom – premda i to ima važnu ulogu. Isaija ukazuje da je konačno rešenje za ljudsku sklonost ka tlačenju i zlostavljanju – Onaj koji će i sam  doživeti tlačenje i zlostavljanje, i biti „ranjen za naše prijestupe“ (Isaija 53,4-6) kako bi nam doneo mir – sa Bogom i bližnjima.

**Odgovorite**

`1.	Imenujte grehe naroda navedene u 1. i 2. poglavlju Knjige proroka Amosa. Koje grehe bi Bog mogao da navede ako bi hteo da proglasi sud nad svojim narodom danas?`

`2.	Šta znači „da činiš što je pravo i da ljubiš milost i da hodiš smjerno s Bogom svojim“ (Mihej 6,8)? Napišite kratak opis svake od tih aktivnosti.`

`3.	Gde još u spisima jevrejskih proroka nalazite poziv da postupate pravedno?`

*Entoni Bosman, Berien Springs, Mičigen, SAD*
