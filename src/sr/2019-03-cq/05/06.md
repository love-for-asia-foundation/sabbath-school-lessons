---
title:  "Vreme je za akciju!"
date:   01/08/2019
---

### Mišljenje (Isaija 42,1-7; 53,4-6; Filibljanima 2,13)

Na šta bi nas neki Božji prorok danas upozorio? Šta bi moglo da stane na put našoj vernosti Bogu u  2019. godini? Na koji način siromašni i bespomoćni bivaju ugnjetavani u ovo „prosvećeno“ i „naučno“ vreme? Pitajte osiromašene – oni znaju da izrabljivanje postoji i danas. Iako smo kroz razne sekularne programe naučeni da živimo moralno i radimo za opšte dobro, pohlepa i korupcija na svakom nivou i dalje zagađuju poslovni svet, politiku, pa čak – o užasa! – i religiju.

Znati šta je ispravno a šta ne nije dovoljno. Plod sa drveta poznanja dobra i zla nije dovoljan za izobilan život. Kao oni koji su rođeni u digitalno doba, mi smo navikli da nas bombarduju informacijama. Imamo par sekundi za bavljenje nekom plemenitom mišlju pre nego što sledeća sjajna i uzbudljiva tema zablješti s našeg ekrana. Ta prezasićenost emotivnim reakcijama bez odgovarajućeg delovanja programira nas za apatiju. Ako bi neki prorok danas progovorio, možda niko ne bi na to ni reagovao zbog galame koju stvaraju milijarde drugih glasova.

Biblijski tekstovi u pouci za ovu sedmicu pozivaju na akciju. Tekst Mihej 6,8 poziva nas da činimo ono što je pravo, da volimo milost i da hodamo smerno sa svojim Bogom. Da bismo odgovorili na taj poziv, potrebno je nešto više od društvenih sastanaka i programa za lični oporavak. Mi moramo biti katalizator promene na svom radnom mestu i kod kuće. Naša crkva ima dugu istoriju društvenog aktivizma, poniklog iz uverenja da je celokupan živi svet stvorio i iskupio Bog, iz našeg naglašavanja holističkog a ne samo duhovnog zdravlja, i insistiranja da živimo na samom kraju istorije ovog sveta. Kako možemo nastaviti to zaveštanje?

Kao i u svakoj dilemi, rešenje koje Biblija nudi kad je reč o savladavanju neaktivnosti i nepravde jeste Isus. Kroz celu svoju knjigu, zaslugu za izbavljenje potlačenih prorok Isaija pripisuje Mesiji. Isus ukida ropstvo grehu na krstu i rešava svaku nepravdu na sudu. On danas može i vas da upotrebi da bi olakšao položaj ugnjetenima. On može da vas izvuče iz kreveta, iz vaših spavaonica i stanova da biste se sprijateljili s ljudima. Samo zatražite i On će učiniti da se to dogodi. Nemojte samo dodati Isusa na svoju listu ustaljenih dužnosti. Krenite u akciju upravo sada.

**Odgovorite**

`1.	Koje bi sitne ali značajne promene trebalo odmah da sprovedete kad je reč o vašem molitvenom životu i vašim društvenim aktivnostima, kako biste mogli bolje da odslikavate Isusovu samilost prema drugima?`

`2.	Koji biste stalni i trajni program društvene pomoći mogli da pokrenete sa svojom subotnoškolskom grupom?`

*Džastin Dejn Spejdi,Portejdž, Viskonsin, SAD*
