---
title:  Osvetoljubivi Bog
date:   30/07/2019
---

### Dokaz (Psalmi 94)

Većina ljudi ne voli zamisao o osvetoljubivom Bogu. Iz straha od nemilosrdnog, ljutitog boga  tresli su se i drhtali nekadašnji mornari pri pomisli na smrt u talasima okeana. I do današnjeg dana mnogi imaju predstavu o nekom moćnom starcu spremnom da pušta munje i gromove u slučaju da oni za koje je zainteresovan odluče da se suprotstave njegovim odredbama. Mnogi pak više vole nežniju sliku Boga poput one opisane u tekstu Psalmi 103,8: „Milostiv je i dobar Gospod, spor na gnev i veoma blag.“ Nesumnjivo, to opisuje Boga i, nesumnjivo, On voli sve ljude. To se posebno odnosi na one koji su lišeni imovine, otrgnuti iz svojih domova, kojima je učinjena nepravda, ili su ostali bez ikakvog oslonca u životu.

S druge strane, tekst Psalmi 94,1 glasi: „Bože od osvete, Gospode, Bože od osvete, pokaži se.“ U ovom moćnom psalmu, autor izražava ono što muči i mnoge od nas kad čuju za zverstva počinjena nad onima do kojih je Bogu stalo. „Gde je On?“ „Kada će se pokazati?“ „Zašto On ćuti?“ Možemo doći u iskušenje da u svojoj frustraciji povičemo zajedno sa rugačima: „Neće vidjeti Gospod, i neće doznati Bog Jakovljev“ (Psalmi 94,7). Međutim, Bog vidi.

Ovaj svet je pun povređenih ljudi koji povređuju druge. Pa ipak, Božja blagodat je namenjena svima. Štaviše, Bog je svoju crkvu zadužio da donese pravdu potlačenima. „Pazimo na to da jedan drugoga podstičemo na ljubav i dobra dela. Ne propuštajmo svoje sastanke, kao što neki imaju običaj, nego bodrimo jedan drugoga – utoliko više ukoliko vidite da se približava Dan“ (Jevrejima10,24.25, SSP).

Oni koji trpe neverovatan bol i oskudicu često su vam bliže nego što mislite. Nedavno sam imao priliku da predvodim grupu studenata u pružanju pomoći sirijskim izbeglicama u centralnoj Kaliforniji. Studenti koji pohađaju obližnju Adventističku akademiju bili su šokirani saznanjem koliko te izbeglice žive blizu njihove škole i domova! Pripadnici Božjeg naroda treba da potraže one koji pate, a ne da čekaju da oni koji pate pronađu njih (Luka 15,3-7). Mnogi od nas nemaju ništa protiv toga, ali nam nedostaje znanje kako da pronađemo ili prepoznamo takve osobe. Kao crkva, mi imamo naročit poziv, poruku i identitet koji se ne smeju kompromitovati. To, ipak, ne znači da ne bismo mogli da se sprijateljimo sa ljudima druge vere. Potražite muslimanske, budističke, ili neke druge sveštenike i pastore, i pitajte ih da li imaju vernike kojima je potrebna opipljiva ljubav na delu. A onda, kroz svoju službu, podelite našu adventističku poruku o ljubavi sa čitavom tom zajednicom.

**Odgovorite**

`1.	Tekst Psalmi 94,12 iznosi Božje rešenje u vezi s tim kako da Njegov narod postupa kad je reč o nepravdi. Kakve veze ima Božji zakon sa pravima udovica i siročadi?`

`2.	Kako bi crkva mogla da zahteva pravdu za potlačene, a da ipak i dalje podržava odvojenost crkve i države?`

*Semjuel Smit, Berien Springs, Mičigen, SAD*
