---
title:  Neprikladna revnost
date:   27/07/2019
---

><p>Tekst za pamćenje</p>
> »Pokazao ti je, čovječe, što je dobro; i šta Gospod ište od tebe osim da činiš što je pravo i da ljubiš milost i da hodiš smjerno s Bogom svojim?« (Mihej 6,8)

### Uvod (Isaija 58,2-7)

Sa priličnom lakoćom možemo tvrditi da naša duhovna dobrobit proističe iz našeg odnosa sa Bogom. Na kraju krajeva, ako je Bog izvor našeg spasenja, zar traganje za Njim, srcem i delima, ne bi trebalo da bude naša prevashodna briga?

Ako sledite tu misao, biće vam jasno koliko su Izraelci bili zbunjeni osudom njihovih napora da se približe Bogu koju je izneo prorok Isaija. Bez okolišenja, on je osudio njihovo traganje za Bogom (Isaija 58,2), njihovo zadovoljstvo zbog poznavanja Njegovih puteva (2. stih), njihov post (3. stih), i mučenje njihovih duša (3. stih). Zar nisu činili sve što je bilo u njihovoj moći da bi se približili Bogu? Kako je to moglo da mu se gadi?

Kako se ispostavilo, odgovor je ležao u tome što su oni, u žurbi da se približe Bogu, zapostavljali potrebe siromašnih i bespomoćnih (stihovi 6 i 7). Dok su Izraelci to možda smatrali nevažnim za svoje duhovno stanje, Bog je na stvari gledao sasvim drugačije.

Na primer u tekstovima Amos 5,12 i Isaija 59,12, Bog izjavljuje da nepravedno postupanje prema drugima predstavlja „prestup“, „bezakonje“ i „greh“ u Njegovim očima. Osim toga, u tekstu Jezekilj 16, On izjednačava to što oni „ne pomagahu siromahu i ubogome“ (49. stih) sa jednim od velikih greha Sodoma (uporediti 1. Mojsijeva 19).

Ali, otkud to da se toliki naglasak stavlja na naše odnose sa drugima? Zar oni nisu od drugorazrednog značaja kad je reč o našem duhovnom odnosu sa Bogom? Ako je naš prvenstveni duhovni „zadatak“ da volimo Boga svim srcem, svom dušom i svom snagom (5. Mojsijeva 6,5), zašto bi trebalo da se toliko bavimo prolaznim potrebama drugih?

Međutim, poenta je u sledećem: Božji karakter, izvor svih Njegovih misli i postupaka, u svojoj srži ima nesebičnu ljubav prema drugima (videti 1. Jovanova 4,8.10) – ljubav koju su svi koji žele da Ga slede pozvani da oponašaju (videti Filibljanima 2,5-8), tako što će voleti svoje bližnje – bele ili crne, homoseksualce, heteroseksualce, imigrante, ljude sa posebnim potrebama i zavisnike – kao sebe same (3. Mojsijeva  19,18).

Dakle, nema jasnije ilustracije duhovne hipokrizije od hrišćanina koji tvrdi da sledi Boga svim srcem, dušom i snagom, dok istovremeno zanemaruje da voli svog bližnjeg kao sebe, i umesto toga sebično okreće leđa potrebama onih koji ga okružuju.

Prema tome, uviđamo da razlog Božjeg nezadovoljstva Izraelcima nije njihova religiozna revnost, već njihovo licemerje. On je video jedan narod koji tvrdi da voli Boga celim srcem dok su njegovi postupci pokazivali da Njegove ljubavi uopšte nema u njihovom srcu. Dok budete proučavali ove sedmice, pozivam vas da duboko preispitate sopstveno srce da biste saznali da li u njemu ima licemerja, i da ga predate Onome koji ga jedini može očistiti od svake nečistote.

*Set D. Roberts, Vala Vala, Vašington, SAD*
