---
title:  Pristup velikog Lekara 
date:   31/07/2019
---

### Primena (5. Mojsijeva  15,11)

Učili smo da je naša Bogom dana odgovornost da svesno pomažemo drugima. Biti tako direktan i otvoren da se to graniči sa neprijatnošću, i zanemariti one do kojih imamo prednost da dopremo, zapravo je grešno u Božjim očima. Setimo se parabole o bogatašu i Lazaru (Luka 16,19-31). Božji narod, predstavljen tim bogatim čovekom, zanemario je svoju ulogu u služenju potrebama siromašnih, predstavljenih u ličnosti Lazara. Prema toj paraboli, nakon što su obojica umrli, bogataš se, zbog zanemarivanja dužnosti, našao među izgubljenima, dok je Lazar spasen.

Za neke od nas, pomaganje siromašnima nije lak zadatak. Kad razmišljamo o Isusovoj službi, izgleda nam da je Njemu bilo lako da pomaže drugima. On je nesebično služio svakome ko je mogao imati koristi od Njegovog dodira ili reči života. Mi Ga nazivamo velikim Lekarom – što je zvanje koje bi trebalo da imamo na umu dok razmišljamo na koje praktične načine možemo da dosegnemo do onih kojima je potrebna pomoć. Kao najveći Lekar svih vremena, Isus Hristos je činio sledeće:

Služio je iz ljubavi. U svetlosti te parabole, možemo početi da slušamo Boga iz straha da ne izgubimo spasenje, ili da ne izazovemo Njegovo nezadovoljstvo. Ali to sigurno nije bila Božja namera ni sa tom parabolom, a ni onda kad nas je pozvao da pomažemo drugima. Pavle nam u 1. Korinćanima 13,1-3 kaže da bi ljubav trebalo da motiviše sve što činimo. S tim u vezi, trebalo bi najpre da tražimo od Boga takvo srce koje voli druge kao što ih On voli, jer je On pravi izvor ljubavi (Rimljanima 5,5). Ljubav prema dušama ne samo što čini našu službu prihvatljivom već i uveliko lakšom.

Dijagnostikovao je problem. Svaki mudar i stručan lekar pažljivo će proceniti pacijentove probleme pre nego što postavi odgovarajuću dijagnozu. Ko bi želeo da ga leči neko ko postavlja dijagnozu na osnovu pukog nagađanja? Niko. Dakle, važno je da koristimo svoje uši i slušamo šta drugi govore kako bismo postali svesni njihovih potreba (Priče 18,13).

Molio se za mudrost i silu. Isus je primerom pokazao koliko je važno moliti se pre službe  (Marko 1,32-35). Svakog dana, pre nego što bi se obratio mnoštvu naroda sa različitim potrebama, On se molio za božansku mudrost i silu. Reči i primer apostola takođe nas podstiču da se molimo za obe te vrline (Dela 1,8; 2,1-4; Jakov 1,5).

Bio je poslušan. Posle molitve, dobro je saslušati Božja uputstva za službu i prihvatiti ih. Kad se čvrsto držimo glasa istine, Sveti Duh može moćno da radi preko nas za dobrobit onih kojima je potrebna pomoć (Dela 5,32).

**Odgovorite**

`1.	Ko je Lazar u vašem životu?`

`2.	Koje biste korake vi dodali ili promenili kad je reč o četiri praktična koraka predložena u ovoj pouci?`

`3.	Ako već pomažete drugima, šta vas na to motiviše?`

*Kurt Osena, Berien Springs, Mičigen, SAD *
