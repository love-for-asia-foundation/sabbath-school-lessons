---
title:  "Robovanje Suboti?"
date:   13/07/2019
---

><p>Tekst za pamćenje</p>
> »Onda im reče: ’Subota je stvorena radi čoveka, a ne čovek radi subote. Tako je Sin čovečiji gospodar i subote.« (Marko 2,27, SSP)

### Uvod (Matej 11,28; Jovan 8,31-36)

Da li ste se ikad osećali kao da se nalazite na pogrešnom mestu? Da li ste se ikad tako osetili u crkvi i pomislili: Zar crkva ne bi trebalo da bude raj za one kojima je očajnički potreban Spasitelj? Imao sam prednost da putujem u mnoge krajeve Sjedinjenih Država i, nažalost, mnogo puta sam se u crkvi osećao kao da sam na pogrešnom mestu. Nije bilo tople dobrodošlice, nije bilo zajedničkog ručka, ni vremena za druženje sa onima koji slično misle, čak ni pozdrava  „dođite nam ponovo“  na odlasku. Ako sam se ja kao vernik crkve tako osećao, možete li da zamislite koliko je drugih posetilaca imalo slično iskustvo? Možda je ta tužna realnost ukorenjena u našem viđenju Subote i njene svrhe. U Evanđelju po Marku, čitamo da je „subota... stvorena radi čoveka, a ne čovek radi subote“ (Marko 2,27). Međutim, mi povremeno gubimo iz vida svrhu Subote i na kraju je kršimo a da toga nismo ni svesni.

Dakle, koja je svrha Subote? Adam i Eva koristili su to vreme da bi jačali svoj odnos sa  Bogom i jedno sa drugim. U Starom zavetu, Izraelci su imali zakone koji su otkrivali lepotu poverenja u Boga, što se ispoljavalo držanjem Subote, kao u priči o mani ili onoj o subotnoj godini. Rana crkva opisana u Delima apostolskim koristila je Subotu ne samo za bogosluženje, već i za izgradnju zajedništva, što je snažilo porodice i crkvu u celini. U veoma revnoj lokalnoj crkvi u Peruu, u kojoj sam odrastao, postojala su pravila koja se ne smeju kršiti i stvari koje se ne smeju govoriti Subotom. Kad se osvrnem unazad, cenim to što su članovi moje crkve bili tako revni u poštovanju i držanju Subote. Međutim, često se pitam da li postoji bolji način da se prenese ista poruka, tako da ne izgubimo „radost“ Subote.

Jedna od glavnih teškoća za Izraelce bio je teret držanja Subote koji im je bio nametnut. Imali su tako mnogo rabinskih pravila da su postali „tvrdovrati“ i otvrdnuli srcem prema Bogu. Tegobna Subota bez radosti i bez prisnog razgovora sa Bogom nije Subota kakvu nam je Bog namenio. Da li se osećate opterećenim svake Subote? Tekst Jovan 8,32 podseća nas: „Istina će vas osloboditi.“ Naš Spasitelj želi da nas oslobodi. On nam je dao Subotu da bismo se odmorili, razgovarali, slavili Boga i oslobodili se onoga što nas vuče nadole (škola, posao, problemi, dugovi, itd.). Zašto se i dalje držimo svojih tereta kad imamo nekog ko nam je obećao: „Dođite k meni, svi koji ste umorni i opterećeni, i ja ću vas odmoriti“ (Matej 11,28)? Da li je to zato što smo toliko usredsređni na ono što treba i ne treba činiti da ne uspevamo da se opustimo i uživamo u Suboti?

Kad shvatimo slobodu koju Subota nudi i da možemo uživati u njoj svake sedmice, naše svetkovanje tog dana će se drastično promeniti. Bićemo blagoslov drugima zato što smo naučili da primimo subotni blagoslov. Pozivam vas da Subotu učinite danom slobode, a ne ropstva!

*Huan Antialon, Rovej, Nju Džersi, SAD*
