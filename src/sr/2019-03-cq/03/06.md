---
title:  Dar koji vredi podeliti s drugima
date:   18/07/2019
---

### Mišljenje (Matej 12,11.12)

„Koji od vas ne bi svojega magarca ili vola da mu padne u bunar odmah izvadio u dan subotni?“ To pitanje je Isus postavio farisejima pre više od dve hiljade godina (videti Luka 14,5). Premda mnogi od nas s podsmehom razmišljaju o uobraženosti fariseja, i mi se, kao i oni, često ustručavamo kad treba aktivno da se pozabavimo delima milosrđa subotom. Ali, Isus nam pokazuje, i primerom i rečima, da smo subotom, više nego bilo kog drugog dana, pozvani da spasavamo Njegove jaganjce.

Isus je uživao da dela milosrđa i ljubaznosti čini baš subotom. U Subotu je izlečio oduzetog čoveka u banji Vitezdi (Jovan 5), otvorio oči čoveku slepom od rođenja (Jovan 9,14), izbavio ženu koja je osamnaest godina bila mučena duhom (Luka 13,11-16), i obnovio usahlu ruku jednog čoveka (Matej 12,9-13).

Izbavljajući ljude od patnji, bolesti i greha subotom, Isus im je pružao odmor od bolesti, i tako im objavljivao Subotu u njenom najistinitijem smislu. Njegova najveća i najčistija radost bila je da obezbedi da drugi počinu od svojih tereta subotom.

Ako i mi budemo razmišljali o Suboti na takav način, kao o odmoru na koji možemo aktivno pozivati druge da nam se pridruže, služenje drugima će postati osnova  našeg iskustva u pogledu bogosluženja. Ako u ljudima oko sebe prepoznamo Isusove ovčice, nećemo moći da ih ostavimo da leže u jami greha, bola i patnje dok mi uživamo u Suboti i udobnosti naših crkava i domova.  Potrudićemo se da i oni uživaju u istom odmoru kao i mi, ne samo iznošenjem biblijskog učenja o Suboti, već i kroz praktična dela ljubaznosti. Bilo da posećujemo bolesne, tešimo ožalošćene, ili hranimo beskućnike, mi ih pozivamo da, makar na kratko, počinu od teških tereta koje nose.

Ta vrsta službe oslobađa nas zaokupljenosti sobom i blagosilja nas u istoj meri kao i one kojima služimo. Saosećanje, razumevanje i milost obradovaće primaoca kao i onog koji ih pruža. „Zadovoljstvo pomagača“ je stvarno – davanje nas zaista čini srećnim.<sup>1</sup>

Još dublje gledano, Subota nas, u svojoj srži, podseća da je Bog naš Stvoritelj i Iskupitelj i da je sve što imamo dar od Njega. Ali On nas blagosilja na takav način da i mi možemo biti blagoslov drugima. Subota je jedan od Njegovih najvećih darova. Zašto je ne bismo delili sa drugima?

**Odgovorite**

`1.	Zašto su dela ljubaznosti i milosrđa učinjena subotom toliko posebna?`

`2.	Na koji način vi, vaša porodica i vaša crkva možete proširiti subotni odmor na svoju društvenu zajednicu?`

*Tando Malambo Amankva, Otava, Ontario, Kanada*

<sup>1</sup>	Sander van der Linden, „The Helper’s High: Why It Feels So Good to Give“, OdeWire.com, December 2011, 26, 27.
