---
title:  "„Odlaženje u crkvu“ – Božji protivotrov za oružano nasilje?"
date:   16/07/2019
---

### Dokaz (Isaija 58,10-14; 61,1.2; Luka 4,17-19)

Jednog dana za ručkom, pitao sam svog prijatelja Krisa, ateistu, šta je po njegovom mišljenju rešenje za pucnjave po školama i oružano nasilje širom Amerike. Iznenadio sam se kad je rekao: „Crkva je jedino što znam da bi moglo da reši te probleme. Problem sa oružanim nasiljem je što ti nestabilni pojedinci počinju da se izdvajaju iz svoje zajednice. Rešenje je izgraditi zajednice koje mogu da dosegnu takve ljude. Ateisti su pokušali ali nisu uspeli da prevaziđu ulogu koju u tome ima crkva.“

Ta Krisova izjava podstakla me je da malo šire sagledam pojam „ići u crkvu Subotom“. To što mi je on opisao bio bi neki društveni centar u kom stariji sede pored mladih, doktori ručaju zajedno sa beskućnicima, a porodice mogu da podele svoje terete jedne s drugima, dosežući do onih koji su preopterećeni u lokalnoj zajednici. U Krisovom umu crkva je bila idealno mesto za usamljene, zavisnike, ugrožene, marginalizovane i očajne – mesto na kom bi mogli da pronađu odmor i zajedništvo. Da li je možda Bog osmislio Subotu, i sva okupljanja u crkvi koja se obično dešavaju petkom uveče i Subotom upravo kao protivotrov problemima društva?

Kris me je podsetio na ono što je Hristos činio kad je odlazio u crkvu subotom. U stihovima Luka 4,17-19, opisano je kako Hristos čita tekst Isaija 61,1.2 (uporediti sa Isaija 58,6) – starozavetni tekst o društvenoj pravdi. Isaija 58 je posebno zanimljivo poglavlje, jer povezuje društvenu pravdu (stihovi 1-12) sa istinskim svetkovanjem Subote (13. i 14. stih). Isusu je bilo veoma važno da dela koja se tu navode čini upravo Subotom (Marko 2,23-28; Luka 6,6-11; 13,11-17; 14,1-6; Jovan 5,2-9).

Moja crkva ima zajednički ručak svake Subote posle propovedi. Kad se sretnem sa gladnima u toku sedmice, ja ih pozivam da nam se pridruže u crkvi na ručku, gde mogu dobiti i ono što preostane da ponesu kući. Naša crkva subotom popodne organizuje program za imigrante koji žele da poprave svoj izgovor engleskog jezika. Mnogi usamljeni ljudi koji samo žele da razgovaraju i da ih neko sasluša takođe pronalaze svoje mesto na tim okupljanjima subotom popodne.

Na kraju našeg razgovora za ručkom, Kris mi je rekao: „Iako sam ateista, često razmišljam da dođem u crkvu, jednostavno zato što je to, koliko znam, najbolji način za izgradnju zajedništva, i predstavlja ono što je našem društvu potrebno da bi prevazišlo društvene probleme kao što su rasizam, klasne podele i oružano nasilje.“ Nas, kao hrišćane, to ne bi trebalo da iznenadi. Kris nas, u stvari, podseća na ono o čemu je Isaija prorokovao obraćajući se svetkovateljima Subote: „I prozvaćeš se: koji sazida razvaline i opravi putove za naselje“ (Isaija 58,12).

**Odgovorite**

`1.	Pitajte svoje prijatelje šta je po njihovom mišljenju rešenje za specifične probleme u vašoj zajednici. Pažljivo saslušajte njihovo mišljenje i pronađite neku zajedničku platformu.`

`2.	Razgledajte članke u nekim lokalnim novinama da biste prepoznali specifične potrebe vaše lokalne zajednice. Zatim proučavajte Bibliju i molite se u vezi sa aktivnostima koje bi vaša crkva Subotom popodne mogla da organizuje u korist usamljenih, zanemarenih i ugroženih. `

*Džonatan Viler, Stenford, Kalifornija, SAD*
