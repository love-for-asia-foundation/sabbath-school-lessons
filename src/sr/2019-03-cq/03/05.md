---
title:  Obnovite pravo značenje Subote
date:   17/07/2019
---

### Primena (Psalmi 92,5; Isaija 66,23; Luka 6,9)

Šta sloboda subotom zaista znači? Da li je to jednostavno dan kad se usredsređujemo na sebe? Ili je to vreme susreta „jedan na jedan“ sa Bogom? Subota je, zapravo, dan koji je odvojen da nam pokaže kako da živimo u skladu sa delima stvaranja i, što je još važnije, sa svojim Stvoriteljem. Kako to izgleda u stvarnom životu? Kako Subota može da nam pokaže šta znači voleti svoje bližnje kao što nam je Hristos zapovedio da volimo „jednog od ovih najmanjih“ (Matej 25,40.45)?

Treba razumeti svrhu Subote. Da bismo spoznali pravu vrednost Subote, moramo se osvrnuti unazad. Moramo se vratiti na Deset zapovesti, pa čak i dalje, na samo stvaranje Subote. Poreklo Subote je vezano za odmor. Odmor za domaćina, odmor za došljaka, odmor za zemlju (3. Mojsijeva 25). Kad shvatimo da je u svemu tome najvažniji odmor, naći ćemo mnoštvo sitnih načina da obezbedimo odmor za čudesna dela Božjeg stvaranja, bilo da je reč o ljudima ili ne.

Pronađite one oko vas kojima je potreban predah. Subota je namenjena celom čovečanstvu, a ne samo pripadnicima jedne religije (Marko 2,27). Na kraju krajeva, svima je potreban odmor. Da li poznajete neku mladu majku koja nikad ne zastaje da predahne jer se uvek brine za svoju decu? Ponudite joj da povedete celu porodicu u šetnju kroz prirodu, gde ćete vi paziti na decu i dopustiti majci da predahne. Da li poznajete nekoga ko radi na farmi i mora da obavi neki neophodan posao subotom kao što je muža krava? Ponudite se da mu pomognete pre nego što krenete u crkvu.

Učestvujte u bogosluženju sa drugima koji vole Boga. Iako nam ne izgleda uvek tako, i samo bogosluženje je neka vrsta odmora. Ono nas odvaja od svakodnevnih radnih aktivnosti i povezuju naše srce i um sa nebom da bismo mogli biti duhovno obnovljeni. Dok pevamo, razmenjujemo mišljenja, molimo se i slušamo druge vernike, mi pomažemo jedni drugima da ponesu terete koji ih čekaju tokom sedmice. Kad se ujedinimo u podnožju krsta, mi vodimo svoje bližnje do mesta gde je Hristos pretrpeo najveći stres radi nas, da bismo mi mogli da imamo večni subotni odmor u Njemu.

Vodite računa i o sebi. Subotni odmor je namenjen svima, a to obuhvata i vas. To znači da treba da se potrudite da očuvate dobro zdravlje. Pružite sebi tih osam sati sna i zdravu hranu, izađite napolje na sunce i svež vazduh. Provođenje vremena među delima Božjeg stvaranja pomoći će vam da obnovite svoju privrženost slobodi koju pruža Subota.  

**Odgovorite**

`1.	Sastavite listu predloga kako da na praktičan način olakšate terete onima oko vas. `

`2.	Kako oni hrišćani  koji poznaju istinu o Suboti mogu da obezbede da se mi setimo da je primenimo kad je reč o staranju za naše bližnje?`

*Džejson Miler, Silver Spring, Merilend, SAD*
