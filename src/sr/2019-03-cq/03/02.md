---
title:  "Subota – Dan slobode"
date:   14/07/2019
---

### Logos (2. Mojsijeva 16,16-26; 20,8-11; 3. Mojsijeva  25,1-11; 5. Mojsijeva 5,12-15; 15,1-11; Marko 3,1-6; Luka 6,6-11; 13,10-17; 14,1-6; Jovan 5,1-18; 9,1-34)

Istorijski gledano, religiozni diskurs u vezi sa Subotom bio je usmeren na njene legalne i kalendarske aspekte. Međutim, interesantno pitanje je kakva veza postoji, ako je uopšte ima, između Subote i zalaganja za društvenu pravdu? Ove sedmice, razmotrićemo detaljno šta Biblija kaže o slobodi i njenoj povezanosti sa Subotom.

**Subota - Dan dostojanstva**

Čak i nakon pada čovečanstva, Subota nudi, u našem svetu punom greha, jednu radikalnu viziju društva. Zapovest o sedmom danu – Suboti, zabeležena u tekstovima 2. Mojsijeva 20,8-11 i 5. Mojsijeva 5,12-15, prepoznaje taj dan kao dan odmora za celo čovečanstvo. U subotni dan, „nemoj raditi nikakoga posla ni ti ni sin tvoj ni kći tvoja ni sluga tvoj ni sluškinja tvoja, ni vo tvoj ni magarac tvoj, niti koje živinče tvoje, ni došljak koji je kod tebe, da bi se odmorio sluga tvoj i sluškinja tvoja kao i ti“ (5. Mojsijeva 5,14). Subota nije samo za vernike, niti za građane samo jedne zemlje – pa čak ni samo za ljude!

U građanskom zakonu koji je otkriven Mojsiju na gori Sinaj, Bog je takođe predvideo subotnu godinu (na jevrejskom: shmita) za Izraelce. Svake sedme godine, trebalo je da oproste svojim sunarodnicima njihove dugove, i da oslobode one koji su postali robovi zbog svojih dugova. Bog je ohrabrio Izraelce obećavši: „Blagosloviće te Gospod Bog tvoj“ – pod uslovom da poštuju shmita (5. Mojsijeva 15,6).

Štaviše, Bog im je zapovedio da tokom subotne godine ostave i zemlju da se odmori nakon šest godina obrađivanja (3. Mojsijeva  25,1-11). A kako su uspevali da se prehrane tokom subotne godine? Neshvatljivo, ali sasvim očekivano, Bog im je obećao da će šeste godine dati „te će roditi za tri godine“ (3. Mojsijeva  25,20). Bog je, zapravo, obećao mnogo više nego što je narod mogao da očekuje. Obezbedio je hranu za šestu godinu, za sedmu godinu počivanja, kao i za prvu godinu sledećeg sedmogodišnjeg ciklusa, kada su se sejali novi usevi. Na sličan način, Bog je Izraelcima u pustinji obezbeđivao duplu porciju mane šestog dana u sedmici, budući da sedmog dana – u Subotu – mana nije padala (2. Mojsijeva 16,16-26).

Subota nudi ljudima slobodu od tereta iscrpljujućeg rada. Ta božanski garantovana sloboda prisiljava nas da poštujemo dostojanstvo i vrednost svakog čoveka – a toga sve manje ima u današnjem svetu. Štaviše, poštujući Subotu i subotnu godinu, Božji narod je priznavao da, konačno, sve zavisi od Boga, a ne od njihovog rada. Kad, svetkovanjem Subote, priznamo Božju uzvišenu moć da obezbedi sve što nam je potrebno, to nas štiti od škrtosti i sebičnosti, a samim tim i nehumanosti koja iz toga proističe.

**Subota - Dan identiteta**

Kao što ste na osnovu ove pouke možda već zaključili, Subota je nešto više od dana okarakterisanog pravilima šta se sme, a šta se ne sme činiti. Kao nijedan drugi dan, ona nas uči da Bog priželjkuje da bude u vezi sa nama, da Mu je stalo da i mi uspostavljamo zdrave odnose jedni s drugima. Štaviše, kao dvostruki spomenik, ona nas podseća na naš Bogom dani identitet.

Subota je spomenik – ili uspomena – na stvaranje i na iskupljenje. Kad se sećamo subotnog dana, mi se sećamo da je Bog naš Stvoritelj i Iskupitelj (2. Mojsijeva 20,11; 5. Mojsijeva 5,15). A kad znamo u kakvom smo odnosu sa Bogom, onda doživljavamo sebe onako kao što i jeste Božja namera – kao one koji su stvoreni sa svrhom i iskupljeni za službu.

Subota nas podseća na slobodu koja se sastoji u spoznaji Božjeg identiteta u odnosu na nas. Svet traga za svrhom i smislom čovekovog postojanja. Tako mnogo egzistencijalne strepnje – i njenih ogromnih društvenih posledica – proističe iz nepoznavanja pravih odgovora na ta osnovna pitanja. Sedmog dana sećamo se svog porekla, svog sadašnjeg stanja, svog iskupljenja, i svega što Hristos predstavlja za nas. Subota nas podseća da Bog zadovoljava naše najdublje ontološke čežnje.

Subota - Dan isceljenja

Tokom čitave svoje službe, Isus je ispravljao viševekovne zablude u vezi sa Subotom. Povodom šest od sedam čuda koje je izveo Subotom – isceljenje oduzetog čoveka u banji Vitezdi (Jovan 5,1-13), čoveka sa osušenom rukom (Marko 3,1-6; Luka 6,6-11), žene koja je osamnaest godina bila zgrčena (Luka 13,10-17), čoveka koji je patio od vodene bolesti (Luka 14,1-6), i čoveka slepog od rođenja (Jovan 9,1-34) – jevrejske verske vođe optužile su Isusa za nepoštovanje Subote. Međutim, Isus je upravo čineći ta čuda otkrio pravi smisao Subote – kao dana za isceljenje u Njemu.

Subota nas podseća na slobodu koju nam Isus nudi u ovom svetu punom bolesti. On želi da nas oslobodi naših duhovnih i fizičkih slabosti, da nas izbavi od robovanja svetu koji zaklanja pravo značenje Njegove Reči, da nas poštedi teških nameta greha.

**Subota - Dan slobode**

Sećajući se sedmog dana kao što Bog zapoveda, mi priznajemo svoju krajnju zavisnost od Njega i samo Njega, kad je reč o našem duhovnom, fizičkom, društvenom i mentalnom održanju. U Besedi na gori Isus nam poručuje: „Ne brinite se, dakle, i ne govorite: ’Šta ćemo jesti?’ ili ’Šta ćemo piti?’ ili ’Šta ćemo obući?’... Nego prvo tražite njegovo Carstvo i njegovu pravednost, i sve ovo će vam se dodati“ (Matej 6,31.33, SSP).

Subota je iskustvo istinske slobode koju imamo kad se oslanjamo isključivo na Isusove zasluge kad je reč o našem iskupljenju, održanju i učenju kako da volimo jedni druge.

**Odgovorite**

`1.	Možete li se setiti još nekih primera iz Pisma u kojima se vidi da Subota nudi slobodu?`

`2.	Sada pošto ste proučili nekoliko aspekata Subote koji se tiču društvene pravde, šta mislite zašto i u kom smislu je Subota bitna za vašu zemlju i kulturu, i šire, za čitav današnji svet?`

*Mišel Li, Ostin, Teksas, SAD*
