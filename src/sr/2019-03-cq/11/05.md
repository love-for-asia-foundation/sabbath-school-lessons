---
title:  Viči na sav glas
date:   11/09/2019
---

### Primena (Matej 10,5-8; 25,31-46; 28,18-20)

Ima nečega u dobrim vestima što nas sprečava da ih zadržimo za sebe. Jednostavno imamo potrebu da ih podelimo s drugima. Dođe vam prosto da zgrabite megafon i povičete sa vrha planine – ili, još bolje, da ih objavite preko Fejsbuka, Tvitera, Instagrama, ili Snepčeta.

Postoji jedna dobra vest koju treba deliti. Adventna nada! Nada u Isusov skori povratak! Ali, uporedo s tom velikom nadom dolazi i velika odgovornost. Svet treba da sazna da On uskoro dolazi. Ne samo što treba da znaju za Njegov skori povratak, već treba i da se pripreme za njega.

**Kako da govorimo svetu o adventnoj nadi?**

Izgubljene ovce (Matej 10,5-8). Odnesite tu vest onima koji ne znaju za Boga. Počnite od svojih prijatelja. Da li svi oni znaju ko je Bog? Da li svi veruju u Isusa? Da li svi oni znaju da je Isusov povratak pred vratima? Pozovite ih na crkvena druženja i večernje službe. Pozovite ih u crkvu. Ponudite im da proučavate Bibliju s njima. Govorite i delajte. Načinom na koji živite pokažite im da je Bog ljubav. Ali dosegnite izgubljene ovce.

Pomažite onim najmanjima (Matej 25,31-46). Jedno od najboljih svedočanstava je postupanje prema drugima na način kako biste postupali prema Isusu. Podelite svoju hranu s nekim ko je gladan. To može biti neki beskućnik, ili neko ko tog dana nije imao dovoljno novca za osnovne namirnice. Uključite se u službu za svedočenje u zatvorima. Pevajte u staračkom domu. Odeću  koja vam više nije potrebna donirajte nekom prihvatilištu ili nekoj dobrotvornoj organizaciji. Možda je neko gladan Božje Reči, a ne obične hrane. Objavljujte evanđelje putem traktata, pamfleta i biblijskih lekcija. Šta god da učinite za one najmanje, učinili ste za Boga.

Veliki nalog (Matej 28,18-20). Propovedajte celom svetu. Naučite sve narode. Veliki nalog je imperativ. Ne morate da putujete u neku stranu zemlju da biste bili misionar. Svaka osoba ima sopstveno misionsko polje. Ono može biti u vašem domu, u školi, na poslu, u susedstvu. Govorite svojim susedima o veličanstvenom dolasku našeg Gospoda i Spasitelja. Mesto na kom je najteže biti misionar ponekad je upravo u sopstvenom domu. Učite druge o Isusovoj ljubavi.

**Odgovorite**

`1.	Setite se troje ljudi u vašem krugu poznanika koji nemaju lični odnos sa Isusom. Molite se za njih. Molite se za priliku da im govorite o Isusu. `

`2.	Da li vam je lako da svojoj porodici govorite o Isusu? Na koji način biste ove sedmice mogli da im govorite o Njemu?`

`3.	Velika adventna nada pomaže nam da pripremimo druge za njeno ispunjenje. Setite se ljudi izvan vašeg kruga. Koje biste korake mogli preduzeti da s njima podelite tu veliku nadu? Šta je to što vas sprečava da govorite o svojoj nadi? Molite se da vam Bog pomogne u prevazilaženju te prepreke. `

*Brendi Tejlor, Džeferson, Teksas, SAD*
