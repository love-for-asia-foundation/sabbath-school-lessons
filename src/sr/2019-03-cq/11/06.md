---
title:  Zidanje starih razvalina
date:   12/09/2019
---

### Mišljenje (Isaija 58,1-14)

Isaija 58 počinje predstavljanjem jednog naroda koji je izuzetno religiozan. Ti ljudi uživaju da slave Boga. Oni poste radi izlivanja Svetog Duha. Oni odlaze na sastanke pod šatorima u potrazi za naročitim blagoslovom nad njihovim životom. Međutim, Bog kaže da oni veoma greše. Oni neće primiti naročiti blagoslov. Neće primiti Duha. A zašto?

Oni poste iz pogrešnih razloga. Sve što rade, rade iz potpuno pogrešnih razloga. Odlaze na sastanke pod šatorima da bi se svađali. Hoće da se bore, raspravljaju i debatuju jedni s drugima. Ali Gospod ukazuje na još jedan razlog što oni neće primiti Duha. Njegov narod u svom srcu gaji duh sebičnosti. Oni prihvataju svaki blagoslov koji im je Bog dao i čuvaju ga samo za sebe.  

Isaija 58 ne govori o političkim partijama. Tu nije reč o tome s kojom političkom agendom ili grupom treba da se identifikujemo i da je pratimo na društvenim medijima da bismo bili u toku. Tu je reč o razvoju karaktera. Reč je o tome da treba prihvatiti ličnu odgovornost za ono što se dešava u svetu, i preduzeti nešto u vezi s tim. Od kad se hrišćanstvo oslanja na državne zakone da bi dobilo dozvolu da čini dobra dela? Ako smatramo da možemo svaliti svoju moralnu obavezu na neku političku partiju ili vladu da bi učinili ono što mi treba da radimo, kako onda naš karakter može da se razvija?

Isaija 58 govori o tome da  Bog želi da obnovi svoj zakon i karakter na ovom svetu. Kad naumimo da se prihvatimo tog posla, Njegova pravednost počinje da sija preko nas. Kad u svom srcu odlučimo da reprodukujemo Hristov karakter čineći nesebična dela po ugledu na Njega, videćemo kako razvaline na ovom svetu počinju da se obnavljaju. Imajmo na umu da je Hristos rekao: „Siromahe ćete uvek imati sa sobom“ (Matej 26,11, SSP). Dakle, cilj nije da iskorenimo siromaštvo. Cilj je da izrazimo Očevu milost i ljubav prema onima koji su u nevolji. Kad se naučimo samoodricanju, shvatićemo pravu prirodu Subote, koja je žrtvovanje sebe i učenje kako da uživamo u Gospodnjem prisustvu. To je obećanje koje Bog želi da održi.

**Odgovorite**

`1.	Ako je Božjoj prirodi svojstvena nesebičnost i samopožrtvovanje, kako bismo uopšte mogli da se slažemo s Njim na nebu ukoliko ne izgradimo sličan karakter ovde na zemlji?`

`2.	U mnogim slučajevima, misionska putovanja su postala jedan vid turizma, u stilu: „Hajde da misioniramo u Egiptu da bismo usput mogli da posetimo piramide.“ Zar ne bi bilo efikasnije upotrebiti sredstva za dosezanje sopstvene zemlje i preusmeriti fondove koji bi inače bili utrošeni za preskupi misionski turizam?`

*Artur Ujlaki-Nagi, Berien Springs, Mičigen, SAD*
