---
title:  Trpljenje svetih
date:   10/09/2019
---

### Dokaz (Avakum 1,2; Luka 18,1-8; Otkrivenje 21,1-5)

Božji narod je iščekivao kraj vladavine greha još od kad su Adam i Eva izbačeni iz Edemskog vrta. Kada ih je prisilio da napuste Vrt, Bog im je otkrio svoj plan da Isus dođe jednog dana i da umre umesto njih.

Tokom vekova i milenijuma, vera Božjeg naroda u tu blaženu nadu se kolebala. Čak i prorok Avakum je to doživeo. U prvih nekoliko stihova knjige koja nosi njegovo ime, prorok jadikuje:  „Dokle ću, Gospode, vapiti a ti nećeš da čuješ? dokle ću ti vikati: nasilje! a ti nećeš da izbaviš?“ (Avakum 1,2).

Avakum ne razume zašto se Bog nije pozabavio gresima onog vremena. Međutim, u 18. poglavlju Evanđelja po Luki, Isus iznosi parabolu koja nam pomaže da dobijemo odgovor na Avakumovo pitanje. Nema sumnje da mnogi od nas i danas postavljaju isto pitanje. U ovoj paraboli pominje se jedna udovica. Ona je otišla kod sudije, a onda je nastavila da odlazi iznova i iznova. I uvek iznova je bivala odbijena.

Na kraju, sudija se pozabavio njenim problemom jednostavno zato što se umorio od njenog dolaženja. Ta parabola nam pomaže da, poređenjem po suprotnosti, razumemo Božji karakter. Bog će jednog dana učiniti kraj grehu, i to vrlo skoro. „Samo“, kaže Isus, „hoće li Sin čovečiji, kada dođe, naći veru na zemlji?“ (Luka 18,8, SSP).

Bog je obećao. Izazov je pred nama. Hoćemo li Mu dopustiti da preobrazi naše srce? Koliko god da je čekanje teško, Božji narod je u Njegovoj reči opisan kao strpljiv: „Ovdje je trpljenje svetijeh“ (Otkrivenje 14,12). Reč koja je u ovom stihu upotrebljena za trpljenje doslovno znači „radosna istrajnost (ili istrajnost puna nade)“.

Mnogo, mnogo ljudi doživelo je bol zbog gubitka najmilijih. Drugi su doživeli zlostavljanje. Neki su, opet, bili napadnuti i opljačkani. U čemu god da je problem, u Božjoj Reči nalazimo Njegovo obećanje da će svemu tome doći kraj jednog dana uskoro. Često je teško radosno čekati na Božje izbavljenje. Ali On nam je upravo zato dao svoja obećanja.

Pred kraj knjige Otkrivenje, Bog nam daje prelepo obećanje o tome šta je pripremio za svoju vernu decu: „On će im obrisati svaku suzu iz očiju i više nikad neće biti smrti, ni jada, ni jauka, ni bola više neće biti, jer je prošlo ono što je bilo pre“ (Otkrivenje 21,4).

Bog će obrisati naše suze. On će stvoriti sve novo, i ničemu od onoga što nam je zadavalo muke u ovom životu neće biti dopušteno da ikada više uznemirava Njegovu decu.

**Odgovorite**

`1.	Na koje sve načine možemo ohrabrivati jedni druge da istrajemo na putu za nebo?`

`2.	Kako možemo radosno i strpljivo čekati ispunjenje Božjeg obećanja o novoj zemlji?`

*Gabrijel Tejlor, Džeferson, Teksas, SAD*
