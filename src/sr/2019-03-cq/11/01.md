---
title:  "Nada ili obećanje?"
date:   07/09/2019
---

><p>Tekst za pamćenje</p>
> »Zato, draga moja braćo, budite čvrsti, nepokolebljivi,  uvek obilujte Gospodnjim delima, znajući da vaš trud  nije uzaludan u Gospodu.«  (1. Korinćanima 15,58, SSP)

### Uvod (Titu 2,12.13)

Kao većina nas, i ja se nadam da ću se jednog dana udati. To je lep san i jedva čekam da se ostvari. Postoji nešto što i sama mogu da učinim da bih se pripremila za taj korak u životu, ali to je sve što od mene zavisi. Mogu da steknem obrazovanje i razne životne veštine, da nastavim da rastem u svom hodanju sa Gospodom; međutim, drugi koraci u toj pripremi moraće da sačekaju neko buduće vreme.

Ali šta ako sam verena? I dalje se nadam da ću se udati, ali sada postoji razlika – postoji obećanje. Sada mi je obećano da ću se udati. Sada ću kupiti haljinu, organizovati venčanje, možda čak i potražiti povoljnije cene za kuhinjske uređaje kako bih se pripremila za selidbu u novi dom. Vidite li razliku? Ranije sam imala samo nadu da ću se udati, ali kad mi je to i obećano, sve se promenilo.

A kako stvari stoje s nama u našem hrišćanskom hodanju? Da li se samo nadamo da Isus ponovo dolazi, ili imamo pouzdano obećanje? Biblija kaže da imamo obećanje. Sam Isus je kazao: „Doći ću opet“  (Jovan 14,3, SSP). To je nešto čemu zaista možemo pokloniti poverenje. Međutim, ako naša vera u Hrista ne upravlja svakom našom mišlju i postupkom, da li zaista u to verujemo? Te reči su tako moćne da je nemoguće u potpunosti prigrliti Njegovo obećanje a da to ne promeni svaki aspekt našeg postojanja. To će promeniti način na koji živimo. To će promeniti naše ponašanje i način na koji posmatramo stvari. To će promeniti način na koji se odnosimo prema drugim ljudima.

Previše hrišćana danas, čak i među adventistima sedmog dana, hrišćanstvo vidi samo kao jedan dopadljivi vid kulture. Ono upravlja našim mislima i odlukama o tome kuda idemo, šta slušamo i šta posmatramo – samo ako se to poklapa s našim prioritetima. U najvećem broju slučajeva, mi odlučujemo da uradimo ono što nam odgovara nadajući se da će Bog to odobriti. Postajemo veoma sebični u svom načinu razmišljanja i stalo nam je samo do sopstvenog uspeha. Zaboravljamo da treba dosegnuti svet i da za to nema mnogo vremena. A taj svet koji treba dosegnuti ne nalazi se samo u nekoj udaljenoj džungli. On se može naći u našem okruženju, našim školama, crkvama, među onima s kojima se družimo.

Da li svesno vodite takav život koji drugima pokazuje da vas je obećanje o Isusovom skorom povratku potpuno promenilo, ili se nadate da će neko drugi objaviti tu svetlost? Mi imamo dužnost da tu radosnu vest podelimo sa svima, naročito sa onim najmanjima, tako da i oni mogu biti spaseni za Njegovo carstvo. Pozvani smo da živimo u toj nadi – s tim obećanjem – svakog dana u svom životu!

*Lesa Dauns, Misuri, SAD*
