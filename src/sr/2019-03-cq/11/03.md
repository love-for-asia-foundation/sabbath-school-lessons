---
title:  "Narode Knjige, nastavi da čitaš"
date:   09/09/2019
---

### Svedočanstvo (Matej 25,40)

Mnogi od nas imaju bogato iskustvo u diskutovanju o 24. poglavlju Evanđelja po Mateju, i to u različitim kontekstima – na evanđeoskim seminarima, u malim grupama za proučavanje Biblije, tokom subotno-popodnevnih razgovora, itd. To je nesumnjivo korisno, jer su Isusove reči o događajima koji će prethoditi Njegovom slavnom povratku na zemlju od neprocenjive vrednosti. S tim u vezi, Njegovo izlaganje obuhvata mnoge komponente osim lažnih hristosa, prirodnih katastrofa i međunarodnih sukoba. Ono ide čak i dalje od parabola koje je ispričao kako bi pomogao svojim sledbenicima da prirodu Njegovog carstva sagledaju iz više uglova.

Bilo bi dobro, međutim, da posvetimo bar isto toliko vremena i pažnje 25. poglavlju, a naročito njegovom drugom delu. Kad je reč o našoj pripremi za večnost, hranjenje gladnih, oblačenje golih, lečenje bolesnih i posećivanje usamljenih ima bar toliki značaj (ako ne i veći) kao i jasno prepoznavanje apokaliptičkih znakova.

„Oni koje Hristos pohvaljuje na sudu možda su malo poznavali teologiju, ali su gajili Njegova načela. Pod uticajem božanskog Duha bili su blagoslov ljudima oko sebe. Čak i među neznabošcima ima onih koji su gajili duh ljubaznosti; pre nego što su reči života doprle do njih, prijateljski su primali misionare i služili im čak po cenu svoga života. Među neznabošcima ima onih koji neznajući obožavaju Boga, onih do kojih svetlost nikada nije doprla preko ljudskih oruđa. Oni neće propasti. Iako ne poznaju Božji pisani Zakon, čuli su Njegov glas kako im govori u prirodi i činili ono što Zakon zahteva. Njihova dela potvrđuju da je Sveti Duh dirnuo njihova srca i Bog ih je prepoznao kao svoju decu.  

Koliko će se iznenaditi i radovati najmanji među narodima i među neznabošcima kada sa Spasiteljevih usana budu čuli: ’Kad učiniste jednome od ove moje najmanje braće, meni učiniste!’ Kako će radosno biti srce Beskonačne Ljubavi kada na Njegove reči odobravanja Njegovi sledbenici sa iznenađenjem i radošću podignu svoj pogled.“<sup>1</sup>

„Ljubav prema čoveku je zamaljski izraz ljubavi prema Bogu. Car slave postao je jedno sa nama da bi nam usadio ovu ljubav, da bi nas učinio decom jedne porodice. Kada se ispune Njegove oproštajne reči – Da imate ljubav među sobom, kao što ja imadoh ljubav k vama – (Jovan 15,12), kada budemo voleli ovaj svet kao što ga je On voleo, tada će biti ostvarena Njegova misija za nas. Bićemo pripremljeni za nebo, jer imamo nebo u svom srcu.“<sup>2</sup>

**Odgovorite**

`1.	Koji je idealan motiv za služenje drugima iz ljubavi, čak – i naročito onima koje je izuzetno teško voleti?`

`2.	Postoji li bilo kakva povezanost između zadovoljavanja ljudskih potreba i objavljivanja tri anđeoske vesti i drugih proročkih poruka?`

*Džon Simon, Berien Springs, Mičigen, SAD*

<sup>1</sup>	Elen G. Vajt, Čežnja vekova, str. 638 orig.

<sup>2</sup> Isto, str. 641 orig.
