---
title:  Življenje u adventnoj nadi
date:   08/09/2019
---

### Logos (Propovednik 12,13.14; Jov 19,25; 2. Korinćanima 5,19;  Efescima 2,14; Jevrejima 2,14.15; Otkrivenje 13,8

**Prva nada (2. Korinćanima 5,19; Efescima 2,14; Otkrivenje 13,8)**

Nakon pada Adama i Eve javio se prvi tračak nade. Zbog svoje neposlušnosti, Adam i Eva su izgubili sve – svoje zanimanje, izvor egzistencije, odeću, dom i nadu. Ali Bog je sišao i obećao im da će Spasitelj biti rođen među njihovim potomstvom (1. Mojsijeva 3,15).

Premda su postali podložni smrti, Adam i Eva nisu umrli tog dana u Edemskom vrtu. Jagnje „je zaklano od postanja svijeta“, i uspostavljen je plan za spasenje čovečanstva  (Otkrivenje 13,8). Iz dubine nepojmljive ljubavi, Bog je voleo svet koji Mu nije uzvratio ljubav. On se odrekao svog Sina zbog ljudi koji „ga ne primiše“ (Jovan 3,16.17; 1,11). I tako je, zahvaljujući Isusovoj žrtvi, oboren pregradni zid koji je greh podigao (2. Korinćanima 5,19; Efescima 2,14), da bi svi ponovo mogli da imaju nadu.

Taj plan, tako težak za sprovođenje, predvideo je da Isus dođe na ovaj svet i spase, otkupi svoj narod (Psalmi 34,22; Isaija 44,22-24). Na osnovu tog metoda, Božji narod je mogao ponovo da postane naslednik spasenja (Jevrejima 1,14). Isus je trebalo da živi među nama kao jedan od nas. On je trebalo da bude „sličan braći“ i „u svemu... iskušavan“ kao i mi, a da ipak ne podlegne iskušenju (Jevrejima 2,17.18; 4,15, SSP). Zahvaljujući Njegovoj pobedi, iskušano čovečanstvo je sada moglo da ima nadu (Otkrivenje 3,21).

**Nada usred iskušenja**

Premda je čovečanstvo „u ropstvu“ zbog svoje neposlušnosti Bogu i poslušnosti sotoni, Isus nam pruža nadu (Jevrejima 2,14.15). Više ne postoji bojazan da se iskušenje, koliko god bilo teško, ne može savladati.  Budući da je Isus „sam trpeo dok je bio iskušavan, može da pomogne iskušavanima“ (Jevrejima 2,18, SSP). Čovečanstvo sada ima nadu u istu onu silu pomoću koje je Isus pobedio. Prihvatanjem Isusa, čovek može biti nanovo rođen (Jovan 1,12.13; Rimljanima 1,16).

Isus „je samoga sebe dao za nas da nas izbavi od svakog bezakonja i da sebi očisti narod koji mu pripada, koji revnosno čini dobra dela“ (Titu 2,14, SSP). Bog je veran i On uvek obezbeđuje put izbavljenja u kakvom god iskušenju da se nalazimo (1. Korinćanima 10,13). Nada nam je ponuđena čak i usred iskušenja.

**Nada nakon smrti**

Kao završetak života, smrt se često prikazuje kao definitivan kraj. Tako je to izgledalo kad je Isus umro. Učenici su se posakrivali „zbog straha od Judeja“ (Jovan 20,19, SSP). Međutim, upravo Isusovom smrću, osigurana je nada u naše spasenje, a Njegovim vaskrsenjem ta nada je i obnovljena (1. Petrova 1,3.21).
Da nije bilo Hristovog vaskrsenja, naše propovedanje, naš život, naša vera – sve bi bilo uzaludno (1. Korinćanima 15,12-19.22.23). Međutim, zahvaljujući Hristovom vaskrsenju, smrt, koja je naš konačni neprijatelj, biće uništena (1. Korinćanima 15,26).

Može izgledati da će greh i njegove posledice nastaviti da podižu svoju ružnu glavu i da nikad neće biti kažnjeni (Avakum 1,2; Luka 18,1-8). Međutim, kad je Kain ubio Avelja, Gospod je kazao: „Glas krvi brata tvojega viče sa zemlje k meni“ (1. Mojsijeva 4,10). Svaki od Božjih vernih koji su bili progonjeni i zlostavljani videće Gospodnju pravdu i sud.

Mojsije je, u svom poslednjem obraćanju Izraelcima, opisao Božju osvetu ovim rečima: „Nema Boga osim mene... i nema nikoga ko bi izbavio iz moje ruke“. „Ako naoštrim sjajni mač svoj i uzmem u ruku sud, učiniću osvetu na neprijateljima svojim i vratiću onima koji mrze na me.“ „...Jer će pokajati krv sluga svojih, i osvetiće se neprijateljima svojim, i očistiće zemlju svoju i narod svoj“ (5. Mojsijeva  32,39.41.43). Kog većeg neprijatelja Bog ima osim greha i začetnika iskušenja, sotone?

**Blažena nada**

Jednog dana uskoro, Isus će doći po one koji Mu pripadaju. Onaj koji je propatio i „okusio smrt za sve ljude“, danas je živ (Jevrejima 2,9, SSP). Spasitelj je živ (Jov 19,25)! I zato što je živ, Njegovim obećanjima može se verovati. Pobedio je ovaj svet i zato može da nam ponudi nadu i mir (Jovan 16,33). On priprema mesto za one koji Mu pripadaju. On dolazi ponovo da nas uzme tamo gde i sam boravi (Jovan 14,1-3). „Jer, još malo, vrlo malo, ’i doći će onaj koji dolazi, neće zakasniti. Moj pravednik će živeti od vere’“ (Jevrejima 10,37.38, SSP). On je platio cenu, On je iskupio one koji su Njegovi i On uskoro dolazi.

**Nada u novo stvaranje**

Kad sve bude rečeno i učinjeno, kad greh navrši svoju meru, tada će se sud izvršiti (Propovednik 12,13.14). „Bog će nebeski podignuti carstvo koje se dovijeka neće rasuti... a samo će stajati dovijeka“ (Danilo 2,44). U tom carstvu, gde su ulice popločane zlatom, biće obrisana svaka suza. U tom gradu „neće biti smrti, ni jada, ni jauka, ni bola više neće biti“, jer će Onaj što sedi na prestolu reći: „’Evo sve činim novo!’“ (Otkrivenje 21,4.5, SSP).

**Odgovorite**

`1.	Kako mogu da dopustim nadi u Isusovo spasenje da oblikuje moj život?`

`2.	Koji mi aspekt nade koju Bog daje najviše znači?`

*Malkolm S. Daglas, Tjuson, Arizona, SAD*
