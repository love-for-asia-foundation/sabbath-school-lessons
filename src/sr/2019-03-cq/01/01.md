---
title:  Milenijumsko rešenje
date:   29/06/2019
---

><p>Tekst za pamćenje</p>
> »Ko čini krivo ubogome, sramoti Stvoritelja njegova; a poštuje Ga ko je milostiv siromahu.« (Priče 14,31).

### Uvod (1. Mojsijeva 1,1.26-31; 2,7; 4,9; Priče 14,31)

Već izvesno vreme milenijumsko pitanje iskrsava na radnom mestu, u društvu, pa čak i u našoj crkvi. Ova generacija se često karakteriše kao rastrojena, zahtevna, sebična, apatična i slično. Ova generacija ima na dohvatu ruke tako mnogo resursa, a da li išta čini s njima?

Pouka za ovu sedmicu navela me je na razmišljanje o tome koja je naša prava misija i svrha kao mladih hrišćana koji žive u doba tehnologije i zabave – i zaključujem da se ta misija nije promenila. Tekst Mihej 6,8 kaže da treba „da činiš što je pravo i da ljubiš milost i da hodiš smjerno s Bogom svojim“ – i to još uvek zvuči aktuelno bez obzira na istorijski period u kom se nalazimo.

U 1. poglavlju 1. Knjige Mojsijeve, počevši od 1. stiha i nastavljajući sa 26. i 31. stihom, vidimo da je Bog stvorio Adama i Evu po svom obličju, i da im je zatim dao vlast i odgovornost da se staraju za zemlju i sve i svakoga na njoj. I jedino ako tražimo da budemo ponovo promenjeni po ugledu na Njegovo obličje, može nam se poveriti odgovornost da se staramo za one koji su oko nas. Bog želi još jednom da utisne svoj lik u nas, da bismo mogli da pozitivno delujemo u svojoj zajednici, na ljude koji su pod našim direktnim uticajem. Što više budemo voleli svog Tvorca, to će se naše srce i um menjati, i imaćemo želju, interesovanje i dovoljno ljubavi da činimo ono što je ispravno i dobro za ljude oko nas. To nije nešto što možemo činiti u svojoj sili, i ako budemo i dalje pod uticajem društva, ako nastavimo da se prilagođavamo njegovim merilima u vezi sa onim što se smatra prikladnim za mlade ljude, nećemo biti u stanju da izvršimo takav uticaj.  

Ne dopustite da vam društvo prilepi neku etiketu na osnovu datuma vašeg rođenja, i da vas svrstava u skladu s tim. Radije postanite ono najbolje što možete postati i izaberite da budete drugačiji. Ohrabrujem vas da odlučite da prihvatite odgovornost i da ispunite svrhu koju Bog ima za vas – svrhu koju jedino vi možete da ostvarite – i da izvršite uticaj na ljude koje je Bog doveo na vaš put, jer „ko zna nijesi li za ovako vrijeme došla?...“ (Jestira 4,14). Ako ste živi danas, to je zato što ste primili neverovatnu blagodat i ljubav. Svaki dah koji udišemo jeste još jedan podsetnik na to da danas možemo izvršiti uticaj koji će jednog dana doneti onu presudnu promenu.

*Mišel Solheiro, Edmonton, Alberta, Kanada*
