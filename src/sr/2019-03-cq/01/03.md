---
title:  "Dužnici – ne samo prema Bogu"
date:   01/07/2019
---

### Svedočanstvo (Galatima 5,13)

„Sa pristavskom službom povezana je obaveza, ne samo prema Bogu, već i prema čoveku. Beskrajnoj Iskupiteljevoj ljubavi svako ljudsko biće duguje dar života. Hrana, odeća i zaklon, telo, um i duša – sve je stečeno Njegovom krvlju. Obavezom zahvalnosti i službe, koja je tako nastala, Hristos nas je povezao s našim bližnjima. On nam zapoveda: ’Iz ljubavi služite jedan drugome’ (Galatima 5,13). ’Kad učiniste jednome od ove moje najmanje braće, meni učiniste’  (Matej 25,40).

’Dužan sam’, izjavljuje Pavle, ’i Grcima i divljacima (varvarima), i mudrima i nerazumnima’ (Rimljanima 1,14). Ovo važi i za nas. Sve čime smo u životu blagosloveni više od drugih, čini nas dužnicima prema svakom ljudskom biću kome možemo učiniti dobro.

...Mi smo samo pristavi, i od ispunjavanja naše obaveze prema Bogu i ljudima zavisi i blagostanje naših bližnjih i naša vlastita sudbina u ovom životu i u onom koji će doći.“<sup>1</sup>

„Kad ljudi koje je nebo izobilno blagoslovilo velikim bogatstvom propuste da sprovedu Božji plan i da olakšaju položaj siromašnih i potlačenih, Gospod je nezadovoljan i sigurno će ih kazniti. Oni nemaju izgovora za to što svojim bližnjima uskraćuju pomoć koju im je Bog omogućio da pruže. Bog se time obeščašćuje, Njegov karakter se pogrešno predstavlja od strane sotone, i On biva prikazan kao strogi sudija koji dopušta da bića koja je stvorio pate. Takvo pogrešno tumačenje Božjeg karaktera iznosi se vrlo uverljivo, i ljudsko srce, delovanjem kušača, otvrdnjava prema Bogu. Sotona optužuje Boga upravo za ona zla koja je sam naveo ljude da čine time što uskraćuju svoja sredstva napaćenima. On pripisuje Bogu sopstvene osobine.“<sup>2</sup>

**Odgovorite**

`1.	Koga društvo, lokalne kulture i grupe smatraju najmanjim?`

`2.	Bog nam je dao život, hranu, odeću, sklonište i još mnogo blagoslova, i zato navedite trinaest stvari koje ste primili od Njega, a koje bi mogle biti od koristi onim najmanjim.`

`3.	Duboko razmislite o onome o čemu govori poslednji odlomak koji smo naveli, i razgovarajte šta to znači za vas lično.`

*Džontu Mičel, Njuport, Nju Hempšir, SAD*

<sup>1</sup>	Elen G. Vajt, Vaspitanje, str. 139 orig.
<sup>2</sup>	Ellen G. White, „Parable of the Rich Man“, The Review and Herald, June 26, 1894.
