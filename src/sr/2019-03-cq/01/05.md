---
title:  Putovanje koje traje celi vaš život
date:   03/07/2019
---

### Primena (Luka 12,40)

Priprema za putovanje može trajati sedmicama, ponekad i mesecima. Sve zavisi od nekih važnih činilaca kao što su period godine, destinacija, dužina boravka. Kad sam sa porodicom išla na putovanje ranije ove godine, morali smo da nabavimo pasoše za troje od četvoro članova naše porodice. Bilo je potrebno mnogo planiranja da bismo upeli da nabavimo potrebnu dokumentaciju samo da bismo otišli iz svog doma na ostrvu.

Kad se pripremate za putovanje, morate uzeti u obzir smeštaj, novac za troškove i odgovarajuću garderobu, u skladu sa vremenskim prilikama na vašem odredištu. Morate o tome misliti ranije da bi na dan polaska sve bilo na svom mestu. Bilo bi strašno da se nađete na aerodromu, a da onda, kad dođe trenutak da se ukrcate u avion, shvatite da ste zaboravili neki važan dokument ili deo prtljaga koji vam je zaista potreban.

Isto važi i kad je reč o pripremi za ono putovanje kad Isus bude došao, to najvažnije putovanje – na oblacima do neba. Tamo ćemo provesti kratkih hiljadu godina pre nego što se budemo smestili u svom novom domu na zemlji. Međutim, pre nego što pođemo na to putovanje, potrebno je da se pripremimo.

Važna dokumentacija koju treba pregledati pre tog putovanja jesu naša Biblija i Duh proroštva, jer sadrže informacije o onome što je potrebno za život tamo kuda idemo. Možemo naučiti kako da volimo Boga i svoje bližnje (2. Mojsijeva  20), koju je hranu najbolje jesti (Otkrivenje 22,2), i koje je najbolje vreme za odmor i obnovljenje (2. Mojsijeva  20,8-11). Tu su takođe i informacije o pejzažima (Otkrivenje 21,21) i divljim životinjama (Isaija 65,25), koji nas tamo očekuju.

Višak prtljaga neće biti dozvoljen (Matej 6,15). Potrudite se da oprostite drugima da bi i Bog mogao da oprosti vama. Neće biti ni opterećenih srca, jer žalost, tuga, smrt i bol neće biti dozvoljeni na našoj destinaciji. Gospodnja radost će činiti da naš prtljag bude lak, zato se potrudite da svaki kutak svog kofera ispunite njom.

Nema potrebe da se brinemo za garderobu jer će Bog Otac biti naš domaćin. On nam je svima obećao odeću pravednosti. Bog nas je pokrio. On će se pobrinuti i za našu hranu (dvanaest vrsta plodova) i naš smeštaj (stanove na nebu).

Budite poslušni i uzdajte se u Boga. Kad budete živeli u skladu sa Božjom voljom i verovali Njegovim obećanjima, sigurno ćete na svoje odredište dospeti u miru. Bog je naš glavni pilot, zato nema razloga za brigu; čak i ako povremeno doživimo turbulencije, naš bezbedan dolazak je zagarantovan.

Da bi bilo koje putovanje bilo uspešno, morate se pripremiti. Ne možete jednostavno skočiti na noge jednog dana i odlučiti da posetite Boga. Koliko god se trudimo da uredimo sve u vezi s našim ovozemaljskim putovanjima, uložimo deset puta više napora da bismo se pripremili za to putovanje koje traje čitavog života.

**Odgovorite**

`1.	Da li ostavljamo svoju pripremu za poslednji trenutak? (Kada bi trebalo da počnemo da se pakujemo?)`

`2.	Šta možemo preduzeti da bismo bili sigurni da nećemo propustiti poslednji poziv za ukrcavanje?`

*Džanel Spenser, Britons Hil, Bridžtaun, Barbados*
