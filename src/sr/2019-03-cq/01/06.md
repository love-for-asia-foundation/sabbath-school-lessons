---
title:  Bumerang
date:   04/07/2019
---

### Mišljenje (1. Mojsijeva 1,26-31)

Jedan od mojih bivših kolega izjavio je da mu se ne dopada pesma Ezekije Vokera (Hezekiah Walker) pod nazivom „Potreban si mi da bih preživeo“ („I Need You to Survive“). Nije bilo u njegovoj prirodi da koristi snažne izraze kao što je ovaj: „Nisu mi potrebni ljudi da bih preživeo, potreban mi je jedino Bog!“ Razumela sam ga, ali sam mu s puno takta objasnila da Hristovo telo mora da se brine čak i o najslabijim svojim članovima iz mnogo razloga, ali najvažniji je ipak potreba da se Božja ljubav pokaže svetu. Mi smo potrebni ljudima.

Zanemarivanje da se zadovolje neposredne potrebe našeg društva stvorilo je problem koji je metastazirao, poprimivši alarmantne razmere. Ljudi koji su zanemarivani često se okreću kriminalu, što se završava još težim ranjavanjem ne samo počinioca već i mnogih drugih. Kao što je to pisac i filozof Elbert Hubard lepo sročio: „Duboko u svom srcu, mudri ljudi su svesni te činjenice – jedini način da pomogneš sebi jeste da pomažeš drugima.“<sup>1</sup> Nažalost, mi se više bavimo pomaganjem sebi samima.

Da li smo toliko zauzeti spasavanjem sebe i bliskih članova svoje porodice da zaboravljamo na one u našem okruženju kojima je potrebna pomoć? Biblija je predvidela da će umnožavanje bezakonja uticati na ljubav prema drugima (Matej 24,12). Društveni mediji ne čine tu situaciju ništa boljom, jer nas izlažu većem broju negativnih informacija nego što smo ikad ranije imali. Pa ipak, Bog nam zapoveda da nastavimo da pokazujemo ljubav i u najbeznadežnijim situacijama (Jovan 13,34.35).

Srećom, naš Spasitelj je spreman da upotrebi bilo koga ko pristane da se odrekne sebe i voli svog bližnjeg kao sebe. On je spreman da ljudima iz našeg okruženja kojima je potrebna pomoć preko nas pokaže da imaju Stvoritelja koji ih voli i koji im želi ono najbolje.

Potpuna svesnost o potrebama onih oko nas može delovati poražavajuće, pa kao sluga koji je imao samo jedan talenat, možemo doći u iskušenje da pomislimo kako ne možemo učiniti ništa značajno. Međutim, ne smemo pomisliti da će sve što učinimo biti uzalud. Isus je obećao da će nam pomoći u svemu što će Njemu doneti slavu. Zato, pokažimo pravdu, zauzmimo se za slabe i delimo ono malo što imamo. Bog je znao da ćemo se, brinući o najslabijima, automatski pobrinuti za sebe same i pripremiti jedan naraštaj da prihvati ono što je Hristos učinio za njih na krstu.

**Odgovorite**

`1.	Razmislite o sledećoj izjavi Džejmsa Lendela Basforda: „Samo želeti dobro je mlaka ljubav, ali činiti dobro je božanski.“ Da li je bilo trenutaka kad ste nekome mogli da ponudite više od reči?`

`2.	Da li vam je teško da pomažete drugima (beskućnicima, prosjacima, starijima, nevernim članovima porodice)?`

*Zelinda Sili-Skavela, Ošava, Ontario, Kanada*

<sup>1</sup>	Elbert Hubbard, The Philistine 18, no. 1 (Dec. 1903): 12.
