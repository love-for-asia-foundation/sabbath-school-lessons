---
title:  Nema mesta za odmor
date:   02/07/2019
---

### Dokaz (Priče 14,31)

Kad god idem na putovanje, s tim je skopčano mnogo planiranja: izbor hotela, termini letova, ko će me sačekati na aerodromu, da li da iznajmim automobil – i ako to učinim, da li ću se izgubiti u saobraćaju – koliko novca mi je potrebno za hranu, i tako dalje. Uvek iščekujem da će se nešto nepredviđeno desiti, jer ne ide uvek sve po planu. Osim toga, zbog svih tih dešavanja, nikad se potpuno ne opustim tokom sna – a to su sve kontrolisane situacije, planirana putovanja na koja sam pristao i kojima se obično radujem, tako da bi trebalo da budem smiren i da „bacim sve svoje brige na Isusa“ (videti 1. Petrova 5,7). Zar ne?

A zatim posmatram muškarce, žene i decu koji su ponekad prinuđeni da napuste svoje domove bežeći od siromaštva, gladi, nasilja, pa čak i smrti. U nekim slučajevima, oni ne znaju svoju krajnju destinaciju, a njihovo prevozno sredstvo je pretrpani kontejner u kom su zbijeni kao sardine ili neki brodić nepodesan za plovidbu, a ponakad moraju da pređu stotine kilometara peške. Jedina odeća koju imaju je ona koju nose na sebi, jedini novac koji su imali dali su krijumčarima da ih prevezu što je dalje moguće. Niko ih ne sačekuje, nemaju krevet za noćni odmor, ni hranu da bi utolili glad u toku dana, pa čak ni u toku sedmice. Nikad se ne osećam prijatno pred prizorom dece na graničnim prelazima, ili one koja u rukama majki izbeglica plaču zbog lošeg postupanja ili straha od nepoznatog.<sup>1</sup>

Prednosti koje uživamo trebalo bi da budu upotrebljene za pomoć onima koji su u nevolji. Trebalo bi da zastanemo za trenutak i zamislimo se nad tim koliko smo blagosloveni, a onda da se setimo da je Bog Stvoritelj svih ljudi. „Ljudska bića“ bi trebalo da se odnose prema svojim bližnjima onako kako bi želela da se drugi odnose prema njima. „Istinu vam kažem: kad god ste učinili nešto za jednog od ove moje najmanje braće, za mene ste učinili“ (Matej 25,40, SSP). U svetu u kom postoji toliko konfuzije, nepravde, moralnog propadanja, nemojmo sramotiti Boga postavljajući pitanje koje je Kain postavio:  „Zar sam ja čuvar brata svojega?“ (1. Mojsijeva 4,9). Mi provodimo jedan kratak period vremena na ovom svetu. Ovaj život, ovakav kakav je, nije naše mesto za odmor. Način na koji živimo i na koji se odnosimo jedni prema drugima u velikoj meri određuje našu sudbinu. Mi smo čuvari svoje braće.

**Odgovorite**

`1.	Da li bi trebalo da se osećate odgovornim da primite strance u svoju zemlju, zajednicu, u svoje škole i u svoj dom?`

`2.	Šta Biblija otkriva o Hristovom stavu prema ljudima kojima je potrebna pomoć?`

`3.	Možete li se setiti kada ste poslednji put proslavili Boga odričući se sebe da biste nekome pomogli?`

*Piter Votson, Abako, Bahami*

<sup>1</sup>	Dara Lind, „The Trump Administration’s Separation of Families at the Border, Explained“, Vox, updated June 15, 2019, 1–9.
