---
title:  Misija pravde
date:   30/06/2019
---

### Logos (Psalmi 73,17; Propovednik 12,14; Isaija 61,8; Mihej 6,8; Rimljanima 12,19; Jakov 1,27)

**Osuđena na doživotnu robiju**

Sintoja Braun je odrastala u uslovima koji bi poljuljali veliku većinu nas. U svom domu je trpela zlostavljanje, živeći sa očuhom alkoholičarem, dok je njena biološka majka radila kao prostitutka da bi finansirala svoju zavisnost od droge.

Kao tinejdžerka, sa šesnaest godina, Sintoja je pobegla od kuće. Bežeći iz svog doma u Nešvilu, obrela se u svetu droge i prostitucije. Jedne noći, muškarac koji je „koristio njene usluge“ pokupio ju je i odveo u svoj stan. U jednom trenutku, pomislivši da joj je život ugrožen, reagovala je pucajući u njega iz pištolja. Iako se pozivala na samoodbranu, osuđena je kao odrasla osoba na doživotnu robiju bez prava na pomilovanje dok ne napuni šezdeset devet godina.<sup>1</sup>

**Kako ovaj svet vidi pravdu**

(Priče 28,5; Rimljanima 12,19)

Premda su neki detalji ove priče pomalo nejasni, nema sumnje da je Sintoja bila žrtva trgovine ljudima, i da je američki pravosudni sistem zapečatio njenu sudbinu poslavši je iza rešetaka. Nažalost, pravda ne biva uvek zadovoljena.

Holivud pokušava da definiše pravdu stvarajući heroje koji se obraćaju našoj urođenoj potrebi za veličanjem ljudske snage. Mi želimo da neko promeni situaciju nabolje. Zato volimo taj zamišljeni svet u kom dobri momci uvek pobeđuju u borbi protiv zlih. Isti pogrešan duh ponekad navodi pojedince da se ishitreno priključuju raznim pokretima u nadi da će na taj način učiniti ovaj svet boljim. Mi želimo jednostavno rešenje i brze odgovore na najteža životna pitanja. To je ono što očekujemo od društvene pravde. Međutim, u ovom iskvarenom svetu, pravda se često svodi na to da, bez obzira šta je uzrok, neko uvek mora da plati.

Kad sistem zakaže (Psalmi 58,11; 73,17; 119,126-136)

Prema Ujedinjenim nacijama, četiri milijarde ljudi živi izvan zakona. To znači da je, u slučaju te grupe, javni pravosudni sistem zakazao i nije učinio ništa da ih zaštiti od nasilja. Jedan od načina na koji se to nasilje danas u svetu ispoljava je trgovina ljudima, industrija koja donosi prihod od oko 150 milijardi dolara godišnje.

Nepravda preovlađuje u našem društvu, što dalje dovodi do ugnjetavanja siromašnih, invalida, žena i rasno diskriminisanih osoba u mnogim zemljama širom sveta. Neki dobronamerni pojedinci preuzeli su na sebe odgovornost da ukažu na te nepravde koje su posledica nasilja i drugih represivnih sredstava, ali njihovi napori ne donose rešenje koje nastoje da postignu.

**Ovo je biblijska pravda**

(Isaija 61,8; Jakov 1,27; 1. Jovanova 2; Otkrivenje 12,17)

Međutim, kad pogledamo biblijsko značenje pravde, dobijamo potpuno drugačiju sliku. Jevrejska reč za „pravdu“ je mispat, koja ukazuje da se prema svim ljudima treba odnositi podjednako. Ta definicija obuhvata mnogo više od kazne za zlodelo i podrazumeva vraćanje ljudima njihovih prava. Kad se upotrebi, ta reč se često povezuje sa prihvatanjem odgovornosti i staranjem za udovice, siročad i druge ugrožene pojedince (Jakov 1,27).

U Božjim očima, pravda podrazumeva blisku uključenost u život ljudi za koje se zalažete. Ona podrazumeva sagledavanje bola i tlačenja na način na koji ih Bog vidi. Navodi se da je Bob Pirs, osnivač organizacije „World Vision“, rekao: „Neka moje srce bude slomljeno onim što slama Božje srce.“ Kad dopustite da vam srce bude slomljeno na taj način, shvatićete da je naša dužnost da učinimo sve što do nas stoji da bismo pomogli siromašnima, potlačenima i onima na margini društva – ne da bismo stekli sebi ime, već jednostavno zato što je to ispravno.

To dalje znači da bi trebalo da se priključimo Bogu – Onome koji je opisan kao naš Zastupnik, Advokat (1. Jovanova 2,1) – u Njegovom radu na spasavanju ljudi od ovog izgubljenog sveta i jednog nemilosrdnog tužioca.

Na širem planu, naš Otac nastoji da obnovi ono što je izgubljeno na ovom svetu: dostojanstvo, lepotu, slobodu, ljubav i mir. Uspostavljanjem pravde, mi uzdižemo Božji moralni zakon i skidamo ljagu s Njegovog imena.

**Postupaj pravedno i voli milost**

(Propovednik 12,14; Isaija 1,17-19; Mihej 6,8; Jovan 3,16; 2. Korinćanima 5,10.11; Otkrivenje 16,7)

Iako nemamo brzo rešenje koje kao društvo često priželjkujemo, naša dužnost prema čovečanstvu se ne menja. Iako hranjenje jednog beskućnika neće iskoreniti glad, niti će prihvatanje neke mlade devojke sa ulice umanjiti rasprostranjenost trgovine ljudima, ipak treba to da činimo. Istinska pravda podrazumeva da postupamo ispravno čak i kad se rešenje ne može lako sagledati. Možda nikad nećemo postati popularni junaci poput onih iz video igrica, ali smo i pored toga pozvani da ispunimo svoju dužnost – kao što prorok kaže: „Da činiš što je pravo i da ljubiš milost i da hodiš smjerno s Bogom svojim“ (Mihej 6,8). Kao potomak starosedelaca Toronta, doživela sam ekonomsku nejednakost na različitim nivoima. Ipak, ta nejednakost se najjasnije ogleda na licima beskućnika kojih ima po celom tom gradu, koji upadljivim natpisima ili ispruženim rukama mole za sitniš.

Ponekad se osećam nemoćno pred realnošću svetskih problema kao što je taj. Ponekad se nađem u iskušenju da jednostavno produžim dalje, ali onda se setim da je svako od tih muškaraca i žena Božje dete.

Kad govorimo o pravdi, ne bi trebalo nikad da zaboravimo na njenu suštinsku komponentu, a to je milost. Baš kao što je Bog pokazao milost prema nama poslavši svog Sina da plati kaznu za naše grehe (Jovan 3,16), tako i mi moramo napredovati u svojoj misiji kao Njegovi predstavnici, da bismo doneli nadu i isceljenje ovom umirućem svetu.

**Odgovorite**

`1.	Dok posmatrate sve to nasilje u svetu oko vas, koja dela vam Bog stavlja na srce? Na koji način biste mogli pokušati da se uključite?`

`2.	Koje vam reči i slike dolaze na um kad razmišljate o pravdi? Šta to znači za vas?`

`3.	O kojim tekstovima iz Svetog Pisma možete da razmišljate da biste stekli jasnije razumevanje biblijske pravde?`

*Aleksandra Jevoah, Brempton, Ontario, Kanada*

<sup>1</sup> Nešto više o tome možete pročitati u članku: Christine Hauser, „Cyntoia Brown, Trafficking Victim Serving Life Sentence for Murder, Will Get Clemency Hearing“, New York Times, May 3, 2019, https://www.nytimes.com/2019/05/03/us/cyntoia-brown-clemency-hearing-.html.
