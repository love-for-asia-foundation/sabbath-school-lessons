---
title:  Blagosloven da bi bio blagoslov drugima
date:   08/07/2019
---

### Logos (Priče 11,25; Isaija 58,1-8; Matej 5,16; Otkrivenje 18,1)

**Viči na sav glas (Isaija 58,1)**

Poziv Izraelu trebalo je da bude blagoslov i okolnim narodima. Međutim, u tekstu Isaija 58,1 pominje se jedan poklič kojim je trebalo da budu objavljeni gresi i nepravde Božjeg naroda. Da bismo bolje razumeli razloge za taj poklič, moramo uzeti u obzir kontekst. U stihu Isaija 56,1, Bog je izrekao zapovest: „Pazite na sud, i tvorite pravdu, jer će skoro doći spasenje moje, i pravda će se moja objaviti.“ Tu vidimo da su sud i pravda uzajamno povezani. Sud i pravda su deo Božjeg plana spasenja, ali i deo Njegovog plana da pokaže svoj karakter ovom svetu.  

To je dovelo do osude vođa u Izraelu. Predvodnici izraelskog naroda nisu poslušali poziv koji im je Bog uputio. U 57. poglavlju Knjige proroka Isaije nabrajaju se nepravedna dela vođa u Izraelu. Jedno od tih dela bilo je da „pravednik mre, i niko ne mari“ (Isaija 57,1). Vođstvo u Izraelu dopustilo je da Božji narod potpuno zaboravi na svoju moralnu obavezu i na činjenicu da je trebalo da bude blagoslov ovom svetu.

**Lažna religija (Isaija 58,1-5)**

Nastavljajući sa čitanjem 58. poglavlja Knjige proroka Isaije, nailazimo na opis lažne religije u stihovima 1-5. Izraelci su smatrali da religioznim delima kao što su post, molitva i prinošenje žrtava ispunjavaju svoju versku dužnost. Međutim, iako su prividno vršili svoje dužnosti, njihova religija je bila površna, jer žrtve same po sebi nisu posedovale pravednost potrebnu da bi se svetu dočarala Božja pravda. Svrsishodan post koji je Bog želeo od Izraela trebalo je okolnim narodima da pokaže pravdu i milost na delu. Zato Bog u 5. stihu pita: Kakav je post meni ugodan?

**Istinska religija (Isaija 58,5-7)**

Istinska religija, prema tekstu Isaija 58,6-9, obuhvata razvezivanje sveza bezbožnosti, oslobađanje ugnjetenih, deljenje hleba sa gladnima, pružanje utočišta beskućnicima i oblačenje onih koji nemaju odeću. Dakle, prava religija podrazumeva staranje o onima koji imaju manje sreće u životu i zauzimanje za one kojima se čini nepravda. Kad brižnost prema onima koji su u nevolji udružimo sa svojim religioznim običajima, to donosi pravo zadovoljstvo. Svrha evanđelja i plana spasenja je da objedini sud i pravdu. Na taj način bi Izrael mogao da bude blagoslov svetu. Kad se evanđelje doživi i pokaže na delu, svet može da vidi slavu Božjeg karaktera.  

**Slava (Isaija 58,8.9; Matej 5,16; Otkrivenje 18,1)**

Kad Božji narod objedini religiozni post sa svojim verskim iskustvom, Božji karakter se otkriva svetu. To obećanje je dato u 8. stihu: „Tada će sinuti vidjelo tvoje kao zora.“ Veznik tada označava da je ono što sledi rezultat nečega što tome prethodi. Da je Izrael hranio gladne, oblačio gole, obezbeđivao smeštaj beskućnicima i borio se za ugnjetene – i sve to povezao sa svojim verskim dužnostima – rezultat bi bio Božja svetlost (slava) koja sviće kao zora.

Svetlost je u Bibliji sinonim za Božju slavu (videti 2. Korinćanima 4,6). U svetu koji je pomračen nepoznavanjem Božjeg karaktera, naša dela otkrivaju da li živimo ili ne živimo u skladu s porukom koju tvrdimo da objavljujemo. U tekstu Otkrivenje 14,6-13 Bog savremenom „Izraelu“ daje konačnu poruku koja se mora objaviti svetu. Jedna od prvih zapovesti odnosi se na odavanje slave Bogu. Zatim, Otkrivenje 18,1 govori o rezultatima otkrivanja Njegove slave (karaktera) svetu: „Posle toga videh jednog drugog anđela kako silazi sa neba. Imao je veliku vlast, a zemlja je bila obasjana njegovim sjajem“ (SSP). Upravo zbog te slave, Isus u svojoj besedi na gori, zabeleženoj u 5. poglavlju Evanđelja po Mateju, naglašava važnost dobrih dela, izjavljujući da naša svetlost treba da svetli pred ljudima. S kojim ciljem? „Da vide vaša dobra dela i da slave vašeg Oca, koji je na nebesima“ (Matej 5,16). Svetu je očajnički potrebno da vidi tu slavu, a Gospod je nas zadužio da je objavljujemo.

**Dar koji koji se uvećava davanjem (Priče 11,25)**

Car Solomon, najmudriji čovek na zemlji, naglašavao je važnost velikodušnosti i davanja. On tvrdi: „Podašna ruka biva bogatija, i ko napaja, sam će biti napojen“ (Priče 11,25). Apostol Pavle stavlja isti naglasak u 2. Korinćanima 9,6: „Ko škrto seje, škrto će i žnjeti, a ko izdašno seje, izdašno će i žnjeti“ (SSP). Bog želi da iskusimo sreću i radost koji dolaze sa službom. On nas je blagoslovio stanovima, poslovima, hranom, porodicom i sa još mnogo toga, ali kad te blagoslove zadržavamo za sebe i ne delimo ih sa drugima, mi propuštamo naročiti blagoslov koji Bog želi da primimo. Sve što nam je On dao namenjeno je tome da mi budemo blagoslov drugima. Jer kad napajamo druge, i sami ćemo biti osveženi. Služba je dar koji se uvećava davanjem.

**Odgovorite**

`1.	Da li smo, kao hrišćani, pozvani da se aktivno uključimo u pitanja društvene pravde današnjice (kao što su imigracija, raspodela bogatstva, siromaštvo, kriminal, itd.)?`

`2.	Da li je bilo trenutaka kad ste morali da skrenete s puta da biste pomogli nekome, iako je to moglo da vam stvori neprilike? Kako ste se osećali nakon toga?`

*Lo-Ami Ričardson, Orlando, Florida, SAD*
