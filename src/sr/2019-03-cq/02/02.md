---
title:  Uzor ljubavi i praštanja
date:   07/07/2019
---

### Dokaz (3. Mojsijeva  19,18)

Treća knjiga Mojsijeva u glavnim crtama opisuje dužnosti sveštenika i žrtveni sistem u jevrejskom svetilištu. Bog je uspostavio taj sistem da bi slikovito prikazao svoju ljubav koja se ogleda u Njegovom postupanju prema našim gresima (Rimljanima 5,8; Jevrejima 9,22). Treća Mojsijeva  takođe opisuje ponašanje koje Bog očekuje od svog naroda kad je reč o njihovim uzajamnim odnosima. Želeo je da oni budu sveti narod u svom odnosu prema Njemu i kanal blagoslova jedni za druge, kao i za okolne narode.

Moramo imati na umu da je Bog neposredno pre toga izbavio Izraelce iz Egipta, gde su bili robovi približno četiri stotine godina. U tom periodu, oni su dobro upoznali egipatske običaje i prihvatili mnoge od njih. Da stvari budu još gore, Bog ih je poveo natrag u Hanan, gde su vladali običaji koji su smatrani gadostima pred Gospodom. Nasuprot svemu tome, Bog je želeo da pouči svoj narod o nebeskoj kulturi i načinu življenja ukorenjenom u ljubavi, a ne u sebičnim običajima zasnovanim na senzualnosti.

Preko Mojsija, Bog je dao naročita uputstva o tome kako da sveštenici vrše službe koje su ukazivale na prolivanje Hristove krvi kao konačne žrtve za oproštenje ljudskih greha (Jovan 1,9). Bog je time želeo jasno da pokaže da je On Bog ljubavi koji je pronašao način da pokrije naše grehe i tako ostane u prisnoj vezi sa nama. Po toj zamisli, ubijanje životinje kao žrtve za greh trebalo je da ostavi trajan trag u umu počinioca i navede ga da oseti gađenje prema grehu i da ga se kloni.<sup>1</sup>

Bog je takođe želeo da pokaže kako bi, kao što je On mogao da oprosti nama, i mi trebalo da pokazujemo ljubaznost i da praštamo jedni drugima (Efescima 4,32). Osvetoljubivost i ljutnja na one koji su nam možda zgrešili – to je nešto što Bog ne želi u karakteru svog naroda (2. Mojsijeva 2,13; 3. Mojsijeva 19,18). Njegov narod treba da bude narod koji voli, narod sa moralnim karakterom potpuno različitim od karaktera naroda koji ih okružuju (1. Petrova 4,8.9).

**Odgovorite**

`1.	Da li ste prihvatili realnost da vam je Bog oprostio na osnovu žrtve svog Sina, Isusa Hrista?`

`2.	Šta vas sprečava da i vi praštate drugima?`

*Bendžamin Garsija, Sagino, Mičigen, SAD*

<sup>1</sup> 	Francis D. Nichol, ed., The Seventh-day Adventist Bible Commentary, 2nd ed., vol. 1 (Hagerstown, MD: Review and Herald, 1978), pp. 693–696.
