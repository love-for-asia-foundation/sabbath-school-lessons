---
title:  "Drugi desetak – izraelski obrazac socijalne pomoći"
date:   09/07/2019
---

### Svedočanstvo (5. Mojsijeva  15,11)

„Bog je zatražio od Izrailjaca da donose još jedan desetak od sveg svog dohotka... Ovaj desetak, ili njegovu vrednost u novcu, trebalo je da narod u toku dve godine donosi na mesto u kome se nalazi Svetilište. Pošto prinesu zahvalne žrtve Bogu, a određenu količinu predaju svešteniku, trebalo je da ostatak upotrebe za vreme verske svečanosti na koju će pozvati Levite, došljake, siročad i udovice...

Međutim, svake treće godine, ovaj drugi desetak trebalo je da upotrebe u svom domu da bi ugostili Levite i siromahe, kao što je Mojsije zapovedio: ’Da jedu u mestima tvojim i nasite se’ (5. Mojsijeva  26,12). Ovaj desetak je obezbeđivao sredstva za dobrotvorne svrhe i za razvijanje duha gostoprimstva...

Božji zakon je siromašnima davao pravo na određeni deo zemaljskih proizvoda. Ako bi neko bio gladan, imao je pravo da uđe u njivu ili voćnjak ili vinograd svoga bližnjega i da zrnom ili voćem utoli svoju glad...

Svi pabirci posle prikupljanja roda sa njiva, voćnjaka i vinograda pripadali su siromašnima...

Svake sedme godine primenjivana je posebna mera, donesena u korist siromašnih. Subotna godina, tako su je zvali, počinjala je na kraju žetve. U vreme setve, koja je dolazila posle te berbe, njive nisu zasejavane, vinogradi u proleće nisu orezivani, pa narod nije smeo da očekuje ni žetvu ni branje vinograda. Od onoga što je zemlja sama rodila, smeli su da jedu dok je bilo sveže, ali nijedan deo nisu smeli da stavljaju u žitnice i podrume. Žetva je te godine pripadala došljacima, siromašnima, udovicama, pa čak i poljskim životinjama (2. Mojsijeva 23,10.11; 3. Mojsijeva 25,5).“<sup>1</sup>

„To su bile mere koje je naš milostivi Stvoritelj preduzeo da bi olakšao patnje, da bi uneo neki zrak nade, da bi sunčevom svetlošću bar malo obasjao živote bednih i nesrećnih.

Gospod je želeo da obuzda neumerenu ljubav prema imanju i moći. Velika zla nastaju zbog stalnog gomilanja bogatstva u rukama jedne klase, i osiromašenja i propadanja druge. Bez uspešnog ograničenja, moć bogatih pretvorila bi se u njihov monopol, a siromašniji bi, iako su u Božjim očima u svakom pogledu dostojni poštovanja, bili smatrani manje vrednim, pa bi njihova bogatija braća prema njima tako i postupala.“<sup>2</sup>

**Odgovorite**

`1.	Iako je Gospod, preko Mojsija, dao Izraelcima mnoge zakone u nastojanju da „obuzda neumerenu ljubav prema imanju i moći“, da li je njihov nacionalni sistem bio imun na korupciju i gomilanje dobara?`

`2.	Kako možemo primeniti slične principe u upravljanju svojim ličnim finansijama, da bismo uspešnije pomagali onima kojima je to potrebno?`

`3.	U kom smislu su ti zakoni, doneti da bi pomogli unesrećenima, ipak osmišljeni tako mudro da podstaknu marljivost kod korisnika pomoći?`

*Endži Desev, Gatino, Kvibek, Kanada*

<sup>1</sup>	Elen G. Vajt, Stvaranje, patrijarsi i proroci, str. 530, 531 orig.

<sup>2</sup>	Isto, str. 534 orig.
