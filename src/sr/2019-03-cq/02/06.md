---
title:  Nebesko nasuprot  ovozemaljskom
date:   11/07/2019
---

### Mišljenje (Matej 6,33)

Mnogi koji dolaze u Sjedinjene Države dolaze s jednom namerom – da ostvare američki san. Ljudi su spremni naporno da rade da bi stekli obrazovanje i dobro plaćen posao, osnovali porodicu, kupili kuću i kola, kao i druge stvari koje nam daju osećaj da smo nešto postigli.  

Nema ničeg lošeg u tome što želimo da poboljšamo uslove svog življenja i obezbedimo stvari u kojima naša porodica uživa. Međutim, mnogo puta taj „san“ dolazi u središte naše pažnje, a samim tim postaje i smisao našeg života. Ponekad on zauzme mesto koje bi Bog trebalo da ima u našem životu. Tada počinjemo da donosimo odluke koje nas vode ka ostvarenju tog sna, umesto da nas približavaju Bogu.

Kad izgubimo iz vida nebo, menja se naš identitet i smisao našeg življenja. Tada se usredsređujemo na sebe. Drugi nam postaju nevažni, pa svoje želje stavljamo ispred njihovih potreba. To je upravo ono što đavo hoće. On želi da nam skrene pažnju sa onoga što nas je Bog pozvao da činimo – da služimo drugima i da im budemo blagoslov. I tako, umesto da postajemo sve sličniji Hristu, dešava se upravo suprotno.

U tekstu Matej 19,16-22 govori se o mladom poglavaru koji je bio blagosloven velikom imovinom. Ne samo da je bio bogat već i pristojan čovek. Međutim, bogatstvo je zauzelo središnje mesto u njegovom životu, postalo je bog umesto pravog Boga. Isus je tom mladom poglavaru poručio da se ne fokusira na „američki san“, već da svoje blagoslove počne da koristi na blagoslov drugima, da bi zadovoljio njihove potrebe. Nažalost, mladi poglavar nije voleo svog bližnjeg kao sebe samog.

Kad razmišljamo o Isusovom životu, pronalazimo dokaze da je u središtu Njegove pažnje bilo to da pomaže drugima i da im bude blagoslov. Uvek je vodio računa o potrebama drugih – fizičkim, i što je još važnije, duhovnim. Bilo Mu je više stalo da zadovolji potrebe ljudi nego da stekne titulu, da zaradi novac, ili da poseduje stvari koje bi Mu učinile život udobnijim.  

Zato, sagledajmo širu sliku života i razmislimo o onome što je zaista bitno. Bog nas je blagoslovio na mnogo načina, pa budimo i mi blagoslov za druge. Usredsredimo se na ljude umesto na prolaznu imovinu. „Nego, prvo tražite njegovo Carstvo i njegovu pravednost, i sve ovo će vam se dodati“ (Matej 6,33, SSP). Investirajmo u ono što je na nebu, umesto u stvari ovog sveta.

**Odgovorite**

`1.	Da li vas vaš „američki san“ ometa u življenju na blagosav drugima?`

`2.	Na koji način možemo investirati u ono što je na nebu? Kako bi to izgledalo u našem svakodnevnom životu?`

`3.	Kako se možemo podsetiti da svojim blagoslovima budemo na blagoslav drugima?`

*Dejvid Monkada, Grend Rapids, Mičigen, SAD*
