---
title:  "Biti nesebičan u sebičnom svetu – da li je to moguće?"
date:   10/07/2019
---

### Primena (Filibljanima 2,3.4)

Živimo u prilično sebičnom svetu u kom smo svakodnevno bombardovani oglasima da kupimo što više stvari koje nam se sviđaju, da uživamo u što više zabave, da jedemo što više hrane koja godi našem apetitu... Kako onda mi, kao Hristovi sledbenici koji veruju u Bibliju, možemo živeti nesebično u svetu ogrezlom u sebičnost? Kako da izbegnemo zamku da živimo samo za sopstveno zadovoljstvo? Da li je uticaj onih oko nas suviše veliki, pa čak i neodoljiv?

Da, to izgleda nemoguće, ali s obzirom da nas je Bog pozvao da ostavimo svoje „ja“ po strani, to je i moguće u Njemu, i jedino u Njemu! Evo nekih saveta izvučenih iz Biblije koji nam mogu pomoći da ostvarimo taj cilj.

Provodite vreme sa Bogom. Činite to. Svakoga dana učite od vrhunskog Uzora nesebičnosti. Potrudite se da Isusov uticaj na vas bude jači od uticaja ovog sveta! Ako dođemo Bogu, On obećava da će nas poučavati, upućivati i savetovati (Psalmi 32,8).

Budite darežljivi (Luka 6,38; Dela 20,35). Naučite lekciju o darežljivosti. Važno je naučiti da se radujemo davanju više nego primanju. Kao što nam Biblija poručuje, važno je davati od srca, a ne „sa žalošću ili na silu“ (2. Korinćanima 9,7).

Služite (Matej 20,26.27; 1. Korinćanima 10,24; Filibljanima 2,3.4). Osim da dajemo, moramo naučiti i da služimo. Mnogi daju novac za različite humanitarne akcije, misionske projekte i druga plemenita dela, ali možda nikad ni u jednom od njih ne učestvuju kroz ličnu službu. Služenje drugima je važno kao i davanje novca, ako ne i važnije. Služenje drugima trebalo bi da bude naš prioritet. Kad služimo drugima, mi učimo da manje mislimo na sebe. U Isusovom životu možemo videti svakodnevnu nesebičnu službu za druge. Donesite odluku da svakog dana pomažete i služite ljudima na svaki način koji vam stoji na raspolaganju. Molite se Bogu za vođstvo u tome da svakoga dana budete nekome blagoslov.

**Odgovorite**

`1.	Po čemu se davanje i služenje razlikuju? Šta mislite, šta od to dvoje teže pada većini ljudi? Šta je za vas teže?`

`2.	U čemu se ogleda oštar kontrast između Isusove nesebičnosti i sebičnosti onih koji vas okružuju?`

`3.	Da li vam se čini da postoji neprihvatljiv nivo sebičnosti u našoj modernoj kulturi? Koliko se to razlikuje od onog što nas Isus poziva da činimo?`

*Grigore Desev, Gatino, Kvibek, Kanada*
