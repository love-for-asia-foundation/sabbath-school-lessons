---
title:  Poznavati Boga znači poznavati pravdu
date:   06/07/2019
---

><p>Tekst za pamćenje</p>> »Ne budi osvetljiv, i ne nosi srdnje na sinove naroda svojega; nego ljubi bližnjega svojega kao sebe samoga; ja sam Gospod.« (3. Mojsijeva 19,18)

### Uvod (Joilo 2,28; Rimljanima 2,15; Efescima 6,12)

Izgleda da je čovečanstvo, tokom proteklih nekoliko stotina godina, napravilo krupne korake ka uspostavljanju pravde i ravnopravnosti svih ljudi. Bili smo svedoci pokreta za ljudska prava (1899-1920), pokreta „Crni život je bitan“ (2013), kao i pokreta #MeToo koji se bori protiv seksualnog uznemiravanja i iskorišćavanja (2017). Međutim, kad pogledamo ovaj svet u njegovom trenutnom stanju, sa političkim progonstvom, rasnom i obrazovnom neravnopravnošću, ekonomskom nepravdom, eksploatacijom i svim vrstama zloupotreba onih najranjivijih, očigledno je da smo daleko od Božjeg ideala.

Ne dosežemo taj ideal zato što su naš pravosudni sistem i naše humane ideje o društvenoj pravdi suštinski manjkave. Ne možemo valjano sprovoditi pravdu svojim sekularnim zakonima dok ignorišemo Davaoca pravde i Tvorca svega što je pravično.

Mi uviđamo da  će na širem planu, jedino Bog, kad se bude vratio, moći da donese konačnu pravdu ovom iskvarenom svetu. Ipak, prepoznajemo da i mi moramo biti aktivno uključeni u sve aspekte društvene pravde kao sledbenici Onoga koji je savršeno pravedan.

Naše poznavanje i razumevanje Boga ogleda se u tome u kojoj meri delimo Njegovu žudnju za pravdom.

Njegovo uputsvo nama dok se nalazimo na zemlji jeste da se staramo za ranjive i da pokažemo Njegov karakter svojim ljubaznim postupcima.

U tekstu Mihej 6,8 Bog nam kaže: „Pokazao ti je, čovječe, što je dobro; i šta Gospod ište od tebe osim da činiš što je pravo i da ljubiš milost i da hodiš smjerno s Bogom svojim?“ Tu nam On govori da preduzmemo nešto kad vidimo nepravdu. To nije nešto neobavezno za Božji narod, to je sastavni deo onoga što bi trebalo da budemo.

Dalje, postupati pravedno znači otvarati „usta svoja za nijemoga, za stvar svijeh namjenjenijeh smrti“ (Priče 31,8), i zasnivati svoj život na ljubavi prema Bogu i ljudima. Kao što On sam kaže: „Sudite pravo i budite milostivi i žalostivi jedan drugom. I ne činite krivo udovici ni siroti, inostrancu ni siromahu, i ne mislite zlo jedan drugom u srcu svom“  (Zaharija 7,9.10).

U samoj suštini pravde nalazi se jednostavno, a ipak duboko načelo ljubavi. Naša ljubav prema Bogu meri se našom ljubavlju prema ljudima. Zato nam Isus zapoveda: „Volite jedan drugoga“ (Jovan 13,34), što dovodi do toga da postupamo pravedno prema svima. Prema Isusu, to je ono što ovom svetu pokazuje da smo hrišćani – naša ljubav prema drugima (Jovan 13,35).

*Tifaini Molina Rozario, Panama Siti, Florida, SAD*
