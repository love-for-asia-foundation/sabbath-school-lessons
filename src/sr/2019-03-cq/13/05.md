---
title:  Vaše telo kao živa žrtva
date:   25/09/2019
---

### Primena (Rimljanima 12,1; 1. Korinćanima 12,13.24; 1. Jovanova 3,16-18)

„Stoga vas, braćo, zaklinjem Božijim milosrđem da svoja tela prinesete na živu, svetu, Bogu ugodnu žrtvu, da to bude vaše duhovno služenje Bogu“ (Rimljanima 12,1, SSP). Budući da mi živimo u Hristu a ne sami za sebe, moramo biti primer drugima kao što je Hristos primer nama. Često nam svakodnevni poslovi oko vođenja crkve kao organizacije odvuku pažnju, pa zanemarimo svoju obavezu da vršimo Božje delo u svojoj društvenoj zajednici. Toliko smo obuzeti brigom oko izgleda crkvene zgrade i očuvanja reda u crkvenoj službi da zaboravljamo da crkvu ne čini zgrada, već ljudi, i da mi imamo Bogom dani nalog da izađemo u svet. Tekst 1. Jovanova 3,16-18 opominje nas da ostanemo usredsređeni. Sledeće dve stvari mogu nam pomoći u tome da ostanemo usredsređeni na svoju misiju.

Obratite pažnju na način na koji živite. Znanje koje ste stekli primenite izvan crkve. Mi treba da objavimo evanđelje svim narodima, a vi biste mogli biti jedini izraz Božje ljubavi koji će neko doživeti ove sedmice. Zato, neka evanđelje oblikuje vaš način života. Ako nismo usredsređeni i ne odgovaramo neprestano na Božji poziv u svom životu, moraćemo da položimo račun o tome. Kad počnete da hodate i govorite kao Isus, ukazivaće vam se prilike da ljudima otkrivate milost i blagodat našeg Gospoda i Spasitelja. „Ali, Bog je sastavio telo, pa je veću čast dao onom udu koji je nema“ (1. Korinćanima 12,24, SSP).

Ostanite verni u svojim delima. Priznanje je nešto što mi kao ljudska bića priželjkujemo, ali jedino priznanje kome bi trebalo da težite jeste ono koje dolazi od Gospoda. Mi nismo od ovog sveta i zato bi naš um trebalo da bude usmeren ka nečem uzvišenijem. Slušajte uputstva Svetoga koja se tiču vaše svrhe i dužnosti ovde na zemlji, bilo da je reč o uključivanju u službu za decu, ili svedočenje nekom vašem kolegi ili prijatelju. Nastavite da se volite uzajamno i da služite jedni drugima. Naš um ne može unapred da sagleda ideje i talente koje će nam Bog dati kad budemo poslušali Njegov poziv. Nikad ne popuštajte pred obeshrabrujućim taktikama đavola, jer je Bog veran i On će dovršiti delo koje je započeo u nama.

**Odgovorite**

`1. Kako da ne upadnemo u zamku obeshrabrenja dok obavljamo Božje delo?`

`2. Na koje načine možemo prepoznati Božja uputstva u svom životu?`

*Haneta Savari, Arima, Trinidad i Tobago*
