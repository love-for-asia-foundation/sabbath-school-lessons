---
title:  Pitanje ponosa
date:   21/09/2019
---

><p>Tekst za pamćenje</p>
> »Nepokolebljivo se držimo nade koju ispovedamo, jer je veran Onaj koji nam je dao obećanje. Pazimo na to da jedan drugoga podstičemo na ljubav i dobra dela.«  (Jevrejima 10,23.24, SSP)

### Uvod (Matej 17,28; Jevrejima 10,22-24)

Šon je bio ponosan na svoj novi automobil. Osim zadovoljstva zbog posedovanja prvog sopstvenog automobila, tome je doprinosila i činjenica da je on bio od one vrste ljudi koji iskreno cene stvari koje su stekli napornim radom. S velikim ponosom lično je prao i čistio svoj auto, obraćajući pažnju na svaki detalj.

Provodio je sate usisavajući podove, brišući sedišta i svaki mogući pregib gde je mogla da se zadrži prašina. Redovno je glancao svoja kola, pa je čak kupio i profesionalnu opremu za održavanje radi maksimalnog estetskog učinka. Nisu mu bili strani laskavi komentari u vezi s besprekornim stanjem njegovog vozila – koje je bilo njegov ponos i dika.

Nažalost, Šonov automobil je služio malo čemu i malo kome drugom osim njemu samom. Svako koga bi povezao morao je da trpi prezrive primedbe u vezi sa svojim prljavim stopalama koja prljaju njegove plišane podnice, ili mrvicama od jela koje padaju na njegova sedišta. Šon bi bez dvoumljenja odbijao da poveze svoje prijatelje ili članove porodice samo zato što je upravo očistio kola i nije hteo da se opet uprljaju. Žalio bi se na cenu goriva ako bi ga iko zamolio za uslugu.

Šonov automobil je postao njegov idol kojem je bio bezrezervno odan i posvećen. Ljudi oko njega uskoro su počeli da se ustežu da ga zamole za bilo šta što je imalo veze s njegovim cenjenim automobilom. Što je najgore, Šonov ponos zbog njegovog vozila sprečavao ga je da uvidi koliko je postao hladan prema ljudima o kojima je trebalo da vodi računa.  

Kao organizovana zajednica vernika, mi se često nalazimo u istom polažaju kao Šon. Ulažemo veliki trud da opremimo svoje crkve svim onim što je neophodno za njihovo održavanje. Toliko smo opsednuti fizičkim stanjem crkve da gubimo iz vida njenu svrhu. Crkva je osnovana da bi bila nosilac svetlosti u društvu, blistavi svetionik nade, Hristovo telo u potpunosti posvećeno službi onima oko sebe. Baš kao što Hristos „nije došao da mu služe, nego da služi“ (Matej 20,28), i mi treba da služimo drugima. Služba ne obuhvata samo poučavanje, propovedanje i krštavanje, već i odazivanje na vapaje za pomoć u našem okruženju, i zadovoljavanje tih specifičnih potreba. Ove sedmice imajmo na umu koja je naša prava svrha kao Hristovog tela. Trudimo se da i druge privučemo Njemu. Neka crkva ne bude obuzeta ponosom, već nastojanjem da postane zajednica usredsređena na misiju.

*Stiven Ignasio, Arima, Trinidad*
