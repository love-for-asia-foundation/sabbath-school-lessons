---
title:  Prava i lažna služba
date:   23/09/2019
---

### Svedočanstvo (Rimljanima 1,21; Jevrejima10,26.27; 1. Jovanova 3,17-24)

„Bog je izabrao Izrailj da preko njega otkrije svoj karakter ljudima. On je želeo da Izrailjci posluže kao izvor spasenja svetu. Njima su bile poverene reči nebeskog proroštva, otkrivenja Božje volje. U vreme prvih dana postojanja Izrailja, narodi u svetu su zbog svojih izopačenih običaja izgubili znanje o Bogu. Nekada su Ga poznavali, ali „kad poznaše Boga, ne proslaviše ga kao Boga niti mu zahvališe, nego zaludeše u svojim mislima i potamne nerazumno srce njihovo“ (Rimljanima 1,21). Bog im u svojoj milosti ipak nije uskratio postojanje. Odlučio je da im pruži priliku da se ponovo upoznaju s Njim preko Njegovog izabranog naroda...

Međutim, izrailjski narod izgubio je iz vida svoju veliku prednost da bude Božji predstavnik. Zaboravio je Boga i propustio da obavi svoju svetu misiju. Blagoslovi koje je dobio nisu doneli nikakvo dobro svetu. Izrailjci su sve svoje prednosti iskoristili da proslave sebe. Zatvorili su se prema svetu smatrajući da će tako izbeći iskušenja. Ograničenja koja je Bog postavio u oblasti druženja sa idolopoklonicima, s ciljem da spreči njihovo prilagođavanje neznabožačkim običajima, oni su iskoristili da podignu zid razdvajanja između sebe i ostalih naroda. Bogu su uskratili službu koju je zahtevao od njih, a svojim bližnjima versko vođstvo i sveti primer.

Sveštenici i starešine utvrdili su se u kolotečini ceremonijalnih običaja. Bili su zadovoljni legalističkom religijom, tako da su bili onemogućeni da drugima prenesu žive nebeske istine. Smatrali su da im je njihova pravednost dovoljna za sve; i nisu želeli da neki novi element uđe u njihovu religiju. Božansku dobru volju prema ljudima nisu prihvatali kao nešto izvan njih samih, već kao nešto povezano sa zaslugama koje su stekli svojim dobrim delima. Vera koja kroz ljubav radi i čisti dušu nije mogla da nađe nikakvu vezu sa religijom fariseja, koja je bila zasnovana na ceremonijama i ljudskim zabranama.

Sam Bog je ovako rekao o Izrailju: ’Ja te posadih lozu izabranu, sve seme istinito, pa kako mi se promeni i izmetnu se odvoda od tuđe loze?’ (Jeremija 2,21). ’Izrailj je prazna loza vinova, ostavlja rod za se’ (Osija 10,1). ’Pa sada, stanovnici jerusalimski i ljudi Judejci, sudite između mene i vinograda mojega. Što je još trebalo činiti vinogradu mojemu štu mu ne učinih? Kada čekah da rodi grožđem, zašto rodi vinjagom?’“<sup>1</sup> Kada nas bude okušao, da li će Bog doći do istog zaključka i o nama?

**Odgovorite**

`1.	Hristos nam je dao savršeni primer kako da služimo ljudima u nevolji. Koji su nas faktori naveli da se odvratimo od Njegovog plana?`

`2.	Koje su sličnosti između fariseja u Izraelu i današnje crkve kada je reč o misiji?`

`3.	Kako se možemo odupreti podrugljivosti, ostvariti jedinstvo i postati zajednica slugu?`

*Kafi Bekls, Arima, Trinidad i Tobago*

<sup>1</sup>	Elen G. Vajt,  Apostolska crkva – Hristovim tragom, str. 14, 15 orig.
