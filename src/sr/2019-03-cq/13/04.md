---
title:  Nivoi organizacije
date:   24/09/2019
---

### Dokaz (1. Korinćanima 12,12-20)

Korint je, tokom Pavlove službe, bio kosmopolitski grad. Osim kulturne raznolikosti, odlikovao se i velikim bogatstvom, a nemoral je uveliko cvetao, što se prihvatalo kao pravilo.<sup>1</sup>	 Ni crkva, kao mikrokosmos korintskog društva, nije bila pošteđena tih uticaja. Po osnivanju crkve u Korintu, Pavle se suočio sa mnoštvom problema koji su doveli do velikih podela. Dva glavna problema kojima se on bavio bili su: (1) socioekonomski status – jaz između bogatih, siromašnih i robova, i (2) verska kultura – razlike između jevrejskih i paganskih običaja i verovanja.

Da bi predstavio koncept crkve koja je istovremeno organizacija i zajednica, Pavle kao ilustraciju koristi funkcionisanje ljudskog tela. Telo je, s naučne tačke gledišta, sastavljeno po sledećoj formuli: ćelije obrazuju tkiva, tkiva organe, a organi su organizovani u sisteme organa. Ta ilustracija jasno predočava kako sićušni elementi formiraju osnovu jedne potpuno funkcionalne celine. Nedostatak povezanosti i usklađenosti između tih elemenata verovatno bi doveo do deformiteta i invalidnosti.

Grčka reč *sarx* prevedena kao „telo“, odnosi se na čovekov biološki sklop, odnosno, naše fizičko telo.<sup>2</sup>	 Upotreba reči sarx u ovom kontekstu ističe humanističke kvalitete crkve. Crkva na globalnom nivou predstavlja kombinaciju pojedinaca (ćelija), službi (tkiva), lokalnih crkava (organa) i oblasti, unija i divizija (sistema organa). Međutim, njena sposobnost da oseti potrebu za društvenim identitetom, podrškom i svrhom trebalo bi da seže izvan nje same. Njene urođene težnje ne bi trebalo da su usmerene ka jednodimenzionalnom bogosluženju, već bogosluženju u korist drugih. Kad se uzme u obzir ta humana strana crkve, objedinjeni rad koji je ostao nedovršen postaje očigledan. Mi možemo da delujemo kao zdravo, funkcionalno telo tek kad se našoj svrsi, našim sposobnostima, darovima i udruženim talentima ukazuje poštovanje i uvažavanje.

Današnja crkva suočava se sa dilemom sličnom onoj s kojom se suočila crkva u Korintu. Nju čine ljudi različitog socioekonomskog porekla. Takođe postoji jaz između onih koji su „odgajani“ u adventizmu i onih koji su se nedavno pridružili telu na vrhuncu milenijumskog pokreta. U nastojanju da ispuni svoju hrišćansku misiju, crkva bi trebalo da razmotri svoju humanu stranu, što podrazumeva ne samo našu potrebu za Spasiteljem, već i potrebu za uzajamnom saradnjom. Optimalno funkcionisanje može se postići jedino kad različiti delovi tela rade u potpunoj saglasnosti. Genijalnost koja se ogleda u jednom takvom telu omogućava sveobuhvatniji misionski pristup u nastojanju da se izađe u susret potlačenima, gladnima, golima i bespomoćnima u društvu.

**Odgovorite**

`1.	Na koji način ilustracija crkve koja naglašava njene ljudske osobine utiče na vaš pristup misionskom radu?`

`2.	Koje lične promene možete da izvršite da biste podržali duh jedinstva u vašoj lokalnoj crkvi, a da pri tom ne kompromitujete biblijske principe?`

*Bernis Betson, Arima, Trinidad i Tobago*

<sup>1</sup>	G. Lacoste Munn, „The Historical Background of First Corinthians“, Southwestern Journal of Theology 3 (Fall 1960), para. 7–17, https://bit.ly/2FjWHPL
<sup>2</sup>		„The NAS New Testament Greek Lexicon“, s.v. „Sarx“, https://bit.ly/2IZddWy
