---
title:  "Jedan Bog, jedan narod"
date:   26/09/2019
---

### Mišljenje (Rimljanima 12,3.6)

Muzika me fascinira. Uz pravilno izvođenje, različiti instrumenti mogu da sviraju istovremeno, prema različitim notama, a da se ipak čuje skladan zvuk. Svaki muzičar je posvećen sopstvenoj deonici i trudi se da je odsvira besprekorno, što sve zajedno proizvodi predivnu melodiju. Na osnovu rada orkestra možemo sagledati i razumeti delovanje crkve. Svaki muzičar mora da odsvira svoj deo da bi kompozicija zvučala onako kako je kompozitor nameravao. Isto tako, svaki član crkve mora da odigra svoju ulogu u radu crkve.

Da bi crkva izvršila pozitivan uticaj u službi za ljude iz svog okruženja, kao što je Isus činio dok je hodao zemljom, mi moramo biti ujedinjeni u Njemu – moramo raditi kao jedan. U orkestru, svaki muzičar ima posebne sposobnosti – neko zna da svira violinu, neko čelo, a neko flautu. Tako i mi u crkvi imamo različite sposobnosti – poučavanje, prorokovanje, mudrost, znanje, isceljivanje, znanje jezika. Svoje darove i sposobnosti treba da uskladimo jedni s drugima (1. Korinćanima 12,4), da bismo radili kao dobro podmazana mašina. Svaki vernik treba da pruži svoj maksimum da bi crkva bila isto tako uspešna kao što je Isus bio u svojoj službi ovde na zemlji.

Da se vratimo orkestru. Svi muzičari sviraju istu kompoziciju, ali različite deonice. Čak i najmanja pojedinost, kao što je zveckanje trijangla, daje posebnu draž celokupnoj melodiji. Isto tako, svi članovi crkve moraju imati isti cilj, premda obavljaju različite funkcije. Moramo imati na umu, da je svaka dužnost, koliko god nam izgledala mala i beznačajna, potrebna da bi crkva na odgovarajući način predstavila Hrista ovom umirućem svetu.

Važno je takođe da ne zaboravimo da ohrabrujemo svoju braću i sestre. Služba Bogu nije uvek kao neka instant supa, koju ostavimo da se kuva tri minuta i dobijemo željeni rezultat. To je ponekad kao kad učimo da sviramo muzički instrument. Potrebno je da uložimo vreme i napor da bismo videli rezultate. Nemojte se obeshrabriti ako ne vidite odmah rezultate svojih napora u službi. Bog nas opominje da nam ne dosadi da činimo dobro (Galatima 6,9). Kad vidimo da naša braća i sestre gube veru, treba s ljubavlju da ih ohrabrimo da ostanu na pravoj stazi (Jevrejima 10,24). Imajte na umu da je Isus veran što se tiče Njegovih obećanja i da ćemo, ako istrajemo u činjenju Njegovih dela, i mi požnjeti ono što smo posejali (Galatima 6,9; Jevrejima 10,23).

**Odgovorite**

`1.	Da li znate koji su vaši darovi i talenti, i da li ih koristite u skladu sa svojim najboljim sposobnostima kao član zajednice Hristovih slugu?`

`2.	Šta možete učiniti da biste ohrabrili one koji kao da gube veru?`

*Daniel Ignasio, Dabadi, Trinidad i Tobago*
