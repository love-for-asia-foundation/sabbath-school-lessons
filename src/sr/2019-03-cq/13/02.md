---
title:  Najveći dar
date:   22/09/2019
---

### Logos (2. Mojsijeva  32,1-14.28; Jovan 3,16; Rimljanima 12,10; 1. Korinćanima 2,14; 13,3; Galatima 6,9; Jevrejima 10,23.24; Otkrivenje 14,12)

**Živeti u prošlosti (2. Mojsijeva 32,1-14.28; 1. Korinćanima 2,14)**

U 2. Knjizi Mojsijevoj opisano je kako Božji izabrani narod otvoreno krši Njegov zavet obožavajući zlatno tele. Prošli život u egipatskom ropstvu nije bio samo nejasna uspomena jer su ih ponovo obuzele sebične žudnje i sklonost ka paganskom bogosluženju. Pošto je nastavio da živi u prošlosti, ne napuštajući stare staze, narod je pretrpeo fatalan udarac opisan u tekstu 2. Mojsijeva 32,28 kada „učiniše sinovi Levijevi po zapovijesti Mojsijevoj, i pogibe naroda u onaj dan do tri tisuće ljudi“. Umesto da služe pravom Bogu slaveći Ga i držeći Njegove zapovesti, oni su izabrali da služe lažnim bogovima i sopstvenim telesnim prohtevima.

Današnja crkva se suočava sa sličnim smetnjama. Osim svakodnevnih poslova koji nam odvlače pažnju, mnogi su se uhvatili u mrežu sopstvenih planova i sukoba. U 1. Korinćanima, Pavle se bavi problemima, pritiscima i borbama crkve pozvane da izađe iz paganskog društva. Savetujući vernike, on kaže: „Bog nije Bog nereda, nego mira. Kao u svim crkvama svetih“ (1. Korinćanima 14,33, SSP). On prosto preklinje braću da vole crkvu i ljude u njoj, kako bi mogli da pokažu tu ljubav i prema široj društvenoj zajednici.

**Preobraženi za službu (Jovan 3,16; Otkrivenje 14,12)**

Kada predamo svoj život Hristu, doživljavamo preobražaj i postajemo svesni da evanđelje nije samo niz činjenica u koje treba verovati, već da je to život kojim treba živeti. Život hrišćanina je život službe. Pripadnici Božjeg naroda ostatka opisani su kao oni koji „drže zapovijesti Božije i vjeru Isusovu“ (Otkrivenje 14,12). Da bismo držali Božje zapovesti, mi Ga moramo voleti, a voleti Ga znači služiti Mu. Ljubav je osnova samog našeg postojanja.

U tekstu Jovan 3,16 Isus kaže Nikodimu: „Bog je toliko voleo svet da je dao svog jedinorođenog Sina da ko god u njega veruje ne propadne, nego da ima večni život“ (SSP). Božja ljubav prema nama je bezuslovna, ali mi ne razumemo u potpunosti šta to znači – ne postoji ništa što bismo mogli da uradimo ili kažemo da bismo je zaslužili. Mi treba da verujemo i služimo – ne da bismo bili spaseni, već zato što smo spaseni. Bog nastavlja da radi u nama, Njegov karakter se otkriva i mi postajemo sve sličniji Njemu. Upravo zahvaljujući tom preobražavanju mi možemo da obavljamo Njegov posao iskreno i sa žarom.

**Dar koji nastavlja da daje (1. Korinćanima 13,3; Rimljanima 12,10)**

Božja ljubav je dar koji nastavlja da daje. Kao hrišćani, pošto smo doživeli tu ljubav, ne bi trebalo da je čuvamo za sebe. Moramo obratiti veliku pažnju na reči apostola Pavla iz  Rimljanima 12, gde on moli braću da prinesu sebe kao živu žrtvu Bogu, služeći Mu svojim duhovnim darovima. Pavle takođe podstiče vernike: „Volite jedan drugoga bratskom ljubavlju; poštujte jedan drugoga više nego sebe“ (Rimljanima 12,10, SSP).

Sada ljubav treba da pokažemo na delu, što ponekad može predstavljati izazov čak i za crkvu. Jer, možemo li voleti druge, a da im ne služimo? Kao što Pavle kaže: „Ako siromasima razdelim sve što imam i ako svoje telo predam da se sažeže, a ljubavi nemam, ništa mi ne koristi“ (1. Korinćanima 13,3, SSP). Da bismo služili onima koji su u nevolji, potrebno je da razumemo tu ljubav i da je lično doživimo. Bog poznaje naše srce i ako Njegovom delu ne pristupamo iskreno, to Mu se sigurno neće svideti. Božja ljubav treba da prebiva u nama. Jedino tada možemo biti motivisani da ispoljimo tu ljubav prema onima unutar crkve i šire društvene zajednice.

**Istaknite se u davanju (Galatima 6,9; Jevrejima 10,23.24)**

Kao zajednica Hristovih slugu, moramo biti velikodušni i činiti dobro bez gunđanja i svađe (videti Galatima 6,9). Dok živimo pred svetom ističući se u davanju, ne smemo se obeshrabriti zlom koje nas okružuje. Moramo se usredsrediti na Boga – Onog koji nam daje sve što nam treba za službu Njemu u crkvi i društvu. Božje delo se mora nastaviti, uprkos izazovima koji se mogu javiti s vremena na vreme.

Pavle piše: „Nepokolebljivo se držimo nade koju ispovedamo, jer je veran Onaj koji nam je dao obećanje. Pazimo na to da jedan drugoga podstičemo na ljubav i dobra dela“ (Jevrejima 10,23.24, SSP). Crkva mora razumeti da je njena glavna uloga da služi kao svetionik u mračnom svetu, vodeći izgubljene muškarce i žene do mesta gde mogu naći sigurnost i zaštitu, a to je Božje svetilište. Da bismo vodili izgubljene, mi treba da ohrabrujemo jedni druge u ljubavi i da se mešamo sa svetom kao što je Isus činio prema Evanđeljima. Isus je služio drugima u onome što im je bilo potrebno, ali ne sa distance. On je izlazio i sretao se s ljudima.

Razgovarao je s njima i pokazivao saosećanje. Upravo po ugledu na Njega i mi moramo služiti među braćom i pomagati ljudima u svojoj društvenoj zajednici.

**Odgovorite**

`1. Kako možete pokazati ljubav prema ljudima u svojoj zajednici?`

`2. Šta bi trebalo preduzeti kad se suočite sa izazovima dok služite drugima?`

`3. Kako bi ste mogli da poslužite nekome ko je u nevolji, a ne veruje u Boga?`

*Marijka Džonson, Arima, Trinidad i Tobago*
