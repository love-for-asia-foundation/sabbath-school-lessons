---
title:  Spoj svedočenja i društveno korisnog rada
date:   27/08/2019
---

### Dokaz (Dela 1,8)

Četvrtog maja 2011, humanitarna organizacija ADRA primila je nagradu za najbolji program osnaživanja žena iz ruralnih oblasti putem raznih društvenih projekata.

U svom govoru tokom ceremonije održane u Silver Springu, država Merilend, Ken Flemer, tadašnji potpredsednik organizacije ADRA za programe na međunarodnom planu, rekao je: „Dokazi o uticaju ovog projekta potvrđuju da smo razvili jedan uspešan obrazac delovanja, i mi očekujemo da ćemo moći da ga primenimo i u mnogim drugim, kulturološki sličnim sredinama.“<sup>1</sup>

U zalaganju za društvenu pravdu, možemo preduzeti više različitih aktivnosti. Osnaživanje žena (naročito onih koje žive u ruralnim oblastima) samo je jedan od načina ostvarenja naših ciljeva. Osim toga, potrebno je da razumemo da je društveno korisni rad u skladu sa nalogom našeg Gospoda da budemo Njegovi „svedoci u Jerusalimu, u celoj Judeji i Samariji, i sve do kraja zemlje“ (Dela 1,8, SSP). Dok se trudimo da ostvarimo taj veliki zadatak, Sveti Duh treba da nas vodi u onome što je ispravno, i da nas opomene kad nešto radimo pogrešno.

Tokom svoje službe na zemlji, Hristos je okupljao sledbenike zadovoljavajući njihove potrebe različitog tipa. Lečio je bolesne i hranio gladne. Ali, pre svega,  Hristos je pružao duhovnu hranu i vodu koji su mogli zauvek da utaže glad i žeđ.  

Nakon svoje smrti i uznesenja na nebo, Isus je poslao Svetog Duha da vodi Njegove sledbenike u zalaganju za društvenu pravdu. Hodajući Hristovim tragom, apostoli su lečili bolesne, pomagali udovicama i siročadi, služili duhovnim potrebama naroda. Dakle, vidimo da je izlaženje u susret praktičnim potrebama ljudi dužnost svakog hrišćanina, jer to ide ruku podruku s nalogom da se, pre Hristovog drugog dolaska, evanđelje odnese u ceo svet.  

Bog nam je dao dovoljno sredstava da bismo mogli uspešno da se bavimo društvenim radom. Možemo razvijati veštine, upotrebiti vreme i energiju, novčana sredstva, ili materijalne donacije da bismo doprineli pozitivoj promeni u životu ljudi širom sveta.

Istinsko zajedništvo zahteva da radimo zajedno kao Božja deca i Hristovi svedoci. Čak i kad se bavimo društveno korisnim radom moramo braniti svoj odnos sa Njim da bismo ostali „neopoganjeni od sveta“ (Jakov 1,27).

**Odgovorite**

`1.	U kojim aktivnostima se možemo angažovati da bismo zastupali društvenu pravdu?`

`2.	Kako možemo upotrebiti veštine koje stičemo u obrazovnim ustanovama da bismo doprineli pozitivnoj promeni u svom okruženju?`

*Mark Gift, Najrobi, Kenija*

<sup>1</sup>	Christina Zaiback, „ADRA Receives Best Practice Award for Women Empowerment Project“, ADRA, May 12, 2011, https://adra.org/best-practice-award-for-adra/
