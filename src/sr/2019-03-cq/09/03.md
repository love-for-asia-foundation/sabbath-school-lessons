---
title:  Najmanji među narodima
date:   26/08/2019
---

### Svedočanstvo (2. Korinćanima 9,6-9)

„Hristos je na Maslinskoj gori svojim učenicima opisao prizor velikog sudnjeg dana. Istakao je da će se odluka ovoga suda doneti na osnovu jedne činjenice. Kada se narodi budu okupili pred Njim, postojaće samo dve grupe ljudi, a njihova večna sudbina biće određena onim što su učinili ili zanemarili da učine za Njega u ličnosti siromašnih i napaćenih.

Toga dana Hristos neće prikazati ljudima veliko delo koje je On učinio za njih dajući svoj život za njihovo otkupljenje. Prikazaće delo koje su oni verno obavili za Njega. Onima koje je postavio sebi sa desne strane reći će: ’Hodite blagosloveni oca mojega; primite carstvo koje vam je pripravljeno od postanja sveta. Jer ogladneh, i daste mi da jedem; ožedneh, i napojiste me; gost bejah, i primiste me; go bejah, i odenuste me; bolestan bejah, i obiđoste me; u tamnici bejah, i dođoste k meni.’ Međutim, oni koje Isus pohvaljuje ne znaju da su služili Njemu. Na njihova pitanja puna nedoumice On ovako odgovara: ’Kad učiniste jednome od ove moje najmanje braće, meni učiniste.’

Isus je rekao svojim učenicima da će na njih omrznuti svi ljudi, da će biti progonjeni i mučeni. Mnogi će biti isterani iz svojih domova i prepušteni siromaštvu. Mnogi će biti ucveljeni bolešću i oskudicom. Mnogi će biti bačeni u zatvor. Svima koji napuštaju prijatelje ili svoj dom Njega radi, On je obećao stostruko više u ovom životu. Sada je obećao naročiti blagoslov svima koji će služiti svojoj braći. U svima koji pate zbog Mog imena, kaže Isus, treba da prepoznate Mene. Kao što biste poslužili Meni, tako treba da poslužite njima. To je dokaz da ste Moji učenici.“<sup>1</sup>

„Kada otvorite vrata Hristovim predstavnicima koji su u nevolji i koji pate, primate dobrodošlicom nevidljive anđele. Pozivate društvo nebeskih bića. Oni donose svetu atmosferu radosti i mira. Oni dolaze sa hvalom na svojim usnama, i na nebu se čuje pesma koja joj odgovara. Svako delo milosrđa stvara muziku na nebu. Otac na svome prestolu nesebične radnike ubraja u svoje najdragocenije blago.““<sup>2</sup>

**Odgovorite**

`Kako možemo razlikovati ljude kojima je zaista potrebna pomoć od onih koji se pretvaraju?`

*Silas Onjango, Najrobi, Kenija*

<sup>1</sup>	Elen G. Vajt, Čežnja vekova, str. 637, 638 orig.

<sup>2</sup>	Isto, str. 639 orig.
