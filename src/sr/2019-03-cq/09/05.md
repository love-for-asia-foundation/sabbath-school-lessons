---
title:  Koristi od uključivanja u društveno koristan rad
date:   28/08/2019
---

### Primena (2. Korinćanima 8,7-9)

Mladost sa sobom nosi neke prednosti koje možemo upotrebiti u svom zauzimanju za društvenu pravdu. Mi imamo vremena. Mi imamo talente i veštine koje smo stekli na fakultetu, i koje možemo upotrebiti u aktivnostima za dobrobit drugih u našem društvu.

Iako ne očekujemo da budemo plaćeni za to što izlazimo u susret praktičnim potrebama drugih, ipak možemo iskusiti neke prednosti učešća u društveno korisnom radu. Biblija nas uči da je Hristos „iako bogat, radi vas postao siromašan, da se vi njegovim siromaštvom obogatite“ (2. Korinćanima 8,9, SSP).

Kad vršimo koristan uticaj u životu drugih, to donosi osećaj lične ispunjenosti i zadovoljstva koji se novcem ne može kupiti. Baveći se ovozemaljskim potrebama manje srećnih članova našeg društva, podstičemo ih da požele da se približe Hristu kad vide dobra dela koja mi činimo. Povrh svega, Hristos je naš primer kad je reč o društveno korisnom radu (Matej 8,14.15; 14,14).

I dok se trudimo da duše približimo Isusu, i sami dobijamo nešto za uzvrat. Dobra dela stvaraju situacije u kojima je svako na dobitku – onaj koji ih čini i onaj kome su učinjena. Evo nekih koristi od služenja drugima:

Prilika da doprinesemo promeni nabolje. Učešće u zadovoljavanju potreba drugih pruža nam saznanje da činimo ono što će nekome poboljšati život i učiniti naše okruženje boljim.

Iskustvo ličnog rasta. Život hrišćanina je život neprestanog rasta i razvoja. Uključivanjem u aktivnosti koje za cilj imaju rešavanje tuđih potreba, mi stičemo iskustvo u organizaciji, preuzimanju odgovornosti i pružanju saosećanja, a to su sve Hristove vrline. Iste vrline potrebne su i nama, kao mladim odraslim osobama – u izgradnji karijere, osnivanju porodice i sveukupnom budućem životu.

Sticanje praktičnog iskustva. Zadovoljavanjem potreba drugih kroz društveno koristan rad, možemo steći praktično iskustvo u različitim aktivnostima kao što su krečenje, gradnja, pružanje usluga korisnicima, ili medicinska nega. To može u velikoj meri unaprediti naš poslovni profil.

Sticanje novih prijatelja. Što je posebno važno, dolazak u dodir sa ljudima kojima je potrebna pomoć omogućava nam da steknemo nova prijateljstva, od kojih ćemo neka možda ceniti čitavog života.

**Odgovorite**

`1. Koje još lične koristi možete imati od izlaženja u susret potrebama drugih?`

`2. Kako možemo doprineti promeni nabolje u zajednicama koje ne možemo fizički da dosegnemo?`

*Emili Grejs, Homa Bej, Kenija*
