---
title:  Živeti kao zajednica
date:   24/08/2019
---

><p>Tekst za pamćenje</p>
> »Ovo je pobožnost koja je čista i neokaljana pred Bogom Ocem: brinuti se za siročad i udovice u njihovim nevoljama i sebe čuvati neopoganjenog od sveta.« (Jakov 1,27, SSP)

Imala sam prednost da živim u jednoj od skupljih stambenih četvrti u Najrobiju, glavnom gradu moje zemlje. Međutim, shvatila sam da su u svakoj od tih četvrti prisutni i oni koji žive u oskudici, i mislim da to nije slučaj samo u mojoj zemlji već i u drugim delovima sveta.

Skoro svaki put kad prolazimo kroz neko naselje, zapažamo ljude koji prose doslovno posred autoputa, moleći za svoj možda jedini obrok tog dana. U zdravstvenim ustanovama u našoj okolini, ljudima koji su bolesni potrebni su saosećanje, ljubav i nega. U popravnim ustanovama u našim zemljama nalaze se zatvorenici kojima je potrebna duhovna, umna i fizička hrana.   

Sve te okolnosti podsećaju nas na jedno – postoji velika potreba da živimo u zajednici, a ne kao pojedinci. Potrebno je da odgovorimo na potrebe ljudi i sredine oko nas, čime ćemo ispuniti svoju dužnost kao crkvena zajednica.

Zamisao o služenju potrebama ljudi iz našeg okruženja nije nešto novo u hrišćanskim krugovima. U Starom zavetu, Bog je preko proroka slao istu poruku o potrebi da se pomaže manje srećnim članovima društva (videti Isaija 1,17). U Novom zavetu, Hristos je uputio Veliki nalog, koji je i dalje okosnica evangelizma, svedočenja i službe za hrišćane širom sveta. Čak i u dvadeset prvom veku, vlade i institucije prepoznaju značaj društvene pravde.

Zagovaranjem ideje o potrebi da živimo kao zajednica, možemo stvoriti novo društvo u kojem će svako „hvalili... Boga i uživali naklonost celog naroda“ (Dela 2,47, SSP).

Učenici su vodili računa o društvenoj pravdi i nakon što je Hristos otišao na nebo. U cilju ispunjenja Velikog naloga, pomagali su da se Božja Reč širi u različitim delovima sveta odgovarajući na potrebe ljudi s kojima su se sretali tokom službe.

Za hrišćane našeg vremena, služba zajednici predstavlja poziv da upotrebimo ono čime raspolažemo kako bi smo zadovoljili praktične potrebe manje srećnih članova našeg društva. Služba lokalnoj zajednici podrazumeva pomaganje deci, ugroženim starijim građanima, ljudima sa invaliditetom, kao i brigu o prirodnom okruženju.

Učeći se na primeru apostola, i mi možemo stvarati zajednice u kojima će Božja Reč napredovati i rasti dok mi izlazimo u susret praktičnim potrebama unesrećenih.

*Regina Onjango, Homa Bej, Kenija*
