---
title:  Služba u novozavetnoj Crkvi
date:   25/08/2019
---

### Logos  (Matej 25,38-40; Dela 5,12-16; Galatima 2,10; Jakov 2,14-16)

**Služba isceljenja (Dela 5,12-16)**

Delujući jedinstveno nakon Hristovog uznesenja na nebo, apostoli su nastavili da čine znake i čuda. U tekstu Dela 5,12-16, u centru pažnje je služba isceljenja, dok posmatramo kako su ljudi pogođeni svim vrstama bolesti bivali izlečeni rukama apostola. To je demonstracija Božje sile koja deluje preko Njegovih svedoka.

Isceljujući bolesne, apostoli su primenjivali ono što su naučili od Hrista tokom Njegove službe (Matej 10,8; Luka 4,40.41; 6,17-19). Tu vidimo ranu crkvu pod vođstvom apostola, oživljenu Božjom silom koja joj omogućava da sve više raste u pogledu snage.

U skladu s nalogom da budu svedoci po svoj Judeji, donosili su isceljenje svim ljudima, bez obzira na rasu, poreklo ili situaciju u kojoj su se našli. Svi su primili potpuno isceljenje.

Kao Hristovi svedoci danas, mi smo dužni da nastavimo širenje poruke o službi isceljenja. Mi to činimo odgovarajući na zdravstvene potrebe siromašnijih članova našeg društva. Oni koji ne mogu da priušte sebi da plate velike račune u privatnim zdravstvenim ustanovama računaju na naš doprinos kojim ćemo nešto promeniti u njihovom životu.

Mi imamo dužnost kao crkva, i kao mladi hrišćani, da u ovom svetu punom potreba objavimo poruku o Božjoj spasonosnoj i isceljujućoj sili.

**Pokažimo samilost i saosećanje (Matej 25,38-40)**

Bog zahteva od svoje dece da pokazuju samilost, saosećanje i ljubaznost prema ljudima koji se nalaze u teškoj situaciji. Bog očekuje od nas da uvek imamo milosrdan stav. Ali to ne znači da treba biti tako mekog srca da svet može da nas iskorišćava.

Parabolom o ovcama i jarcima, Hristos je ilustrovao na osnovu čega će suditi ljudima kad se oglasi poslednja truba. Važna pouka koju možemo izvući iz te parabole jeste da se Hristos interesuje za to kako se mi odnosimo prema Njemu u svom sadašnjem životu. To se ogleda u načinu na koji se ophodimo prema najslabijima između nas. Hristos zahteva da pokažemo iskrenu ljubav prema svojoj braći i sestrama kojima je potrebna pomoć.

„Prava Božja ljubav vidi se među ’ovcama’. Kad odgovaraju na potrebe svoje braće, oni se poistovećuju s njihovom nevoljom, i u isto vreme se, nesvesno, nenamerno, nelicemerno, svrstavaju na istu stranu sa Hristom... To je ona vrsta ljubavi koja se ne može lažirati niti nametnuti. ’Po ovom će svi znati da ste moji učenici: ako budete imali ljubavi jedan za drugoga‘(Jovan 13,35, SSP).“1

Hristos, koji je pokazivao milost, ljubav i saosećanje, zahteva od svojih sledbenika da usvoje karakter tih „ovaca“ – da budu iskreno dobri, saosećajni, ljubazni i brižni.

**Sećajmo se siromaha (Galatima 2,10)**

U Starom zavetu, Biblija je ustanovila običaj davanja siromašnima i deljenja sa manje srećnim članovima društva (5. Mojsijeva 14,28.29). Siromašnih ima u svakom naraštaju i društvu, i božanska je dužnost naći im se pri ruci.

Kad pomažemo siromašnima u svojoj zajednici, trebalo bi najpre da se pozabavimo njihovim materijalnim potrebama, a zatim da im pružimo duhovnu hranu koja će ih približiti Hristu i navesti ih da ostanu u Njemu. Ali čak i tada, potrebno je da budemo budni i oprezni u vezi s taktikama neprijatelja (1. Petrova 5,8). Kad pomažemo siromašnima u svom društvu, ne smemo podupirati navike koje vode u siromaštvo, kao što su ispijanje piva, lenjost, razuzdanost, i svaka vrsta zla. U takvim situacijama, trebalo bi najpre da pomognemo žrtvama da se oslobode svog greha.

Takođe, trebalo bi da pravimo razliku između onih koji su siromašni, ali zdravi i snažni, i onih koji su pogođeni bedom, bolesni i onesposobljeni. U ovom drugom slučaju, posebno, trebalo bi da pružimo saosećanje i pomoć.

Obavezni smo, na osnovu  božanskog autoriteta, da podržavamo siromašne zato što su oni naša braća. U većini slučajeva, siromašni održavaju naše farme, upravljaju našim kapitalom, peru naš veš, pripremaju nam obroke, vode računa o našim poslovima, i tako dalje. U suštini, mi zavisimo od njih u istoj meri kao i oni od nas.

Kad mislimo o njima i podupiremo ih, mi mislimo i o sebi. A prema Božjoj Reči, primamo dobro kad činimo dobro (Psalmi 41,1-3).

**Vera i dela (Jakov 2,14-16)**

Apostol Jakov u 2. poglavlju svoje poslanice naglašava činjenicu da su vera i dobra dela neodvojivi u životu jednog hrišćanina. Kad govorimo o svojoj veri ne sprovodeći je u delo, ne možemo zadovoljiti praktične potrebe ljudi. Lakše je govoriti o veri nego sprovoditi je u delo i živeti u skladu s njom. Međutim, to što govorimo o svojoj veri ne znači da je zaista imamo.

Ako ne postupamo u skladu sa svojom verom, već samo govorimo o njoj, rizikujemo da završimo kao oni koji zavaravaju sami sebe, misleći da čine dobro pred Bogom (Jakov 1,22.26). Svet će videti našu veru na osnovu dobrih dela koja činimo. Kad svojoj veri dodamo i dobra dela, to pokazuje da smo zreli hrišćani. Međutim, ne možemo dostići taj nivo zrelosti pre nego što uzmemo učešća u rešavanju potreba manje srećnih članova našeg društva, kao što su siromasi, udovice, siročad i bolesnici.

**Odgovorite**

`1.	Kako možemo imati udela u ostvarenju društvene pravde, a da ne skliznemo u greh?`

`2.	Šta je, po vama, Isus mislio kad je rekao: „Blago milosrdnima, jer njima će biti iskazano milosrđe“ (Matej 5,7, SSP)?`

`3.	Zašto je važno zadovoljiti i praktične i duhovne potrebe?`

*Toni Filip Orezo, Najrobi, Kenija*

<sup>1</sup>	John W. Ritenbaugh, „The World, the Church, and Laodiceanism: Matthew 25:31–46“, Forerunner Commentary, BibleTools, accessed August 19, 2019, https://bit.ly/2WPvajX
