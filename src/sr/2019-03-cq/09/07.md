---
title:  Dodirnuti živote ljudi
date:   30/08/2019
---

### Istraživanje  (Dela 20,35)

**Zaključak**

Kao mladi adventisti, potrebno je da dodirnemo živote drugih tako što ćemo stvoriti zajednicu u kojoj će svako brinuti o potrebama drugih. Hristos nam je ostavio dužnost službe koju moramo visoko ceniti dok On ne dođe da nas povede kući. Kad su naša srca ispunjena saosećanjem, mi možemo revnosno posegnuti i dodirnuti živote ljudi oko nas, putem materijalnih donacija, službe i, što je još važnije, tako što ćemo ih približiti Hristu. Pouka za ovu sedmicu stavlja nas pred izazov da svoju veru primenimo u praksi.

**Razmotrite**

Volonterski držite časove stranog jezika ili neke druge časove mlađim đacima u vašoj lokalnoj zajednici. Kako se ta služba uklapa u kontekst pouke za ovu sedmicu?

Pokrenite Jutjub kanal na kom ćete objavljivati predavanja o društvenoj pravdi i njenim prednostima. Navedite što je moguće više tih prednosti.

Organizujte grupu društvene podrške sa mladim ljudima koji slično razmišljaju, i jedanput sedmično pođite zajedno da posetite siromašnije članove vaše zajednice. Razmislite o nekoj materijalnoj donaciji ili pomoći koju im možete doneti da biste poboljšali njihovu situaciju.

Čitajte tekst Dela 9,36-42. Na parčetu papira, pod naslovom „Šta mogu da uradim da bih pomogao/pomogla svojoj zajednici“, napravite listu svega što biste mogli da učinite, a onda to sprovedite u delo.

Napravite biblijske traktate koje možete da delite zajedno sa članovima svoje crkve. Dodajte priče o ljudima koji su učinili ili čine nešto dobro kako bi olakšali život siromašnima i napaćenima u različitim sredinama. Na dnu svakog traktata odštampajte Rimljanima 12,21 kao tekst za pamćenje.

Posetite određena mesta u svojoj lokalnoj zajednici, kao što su bolnice, domovi za stare i zatvori, da biste mogli da se povežete s ljudima koji se nalaze u takvoj situaciji. Osim što ćete se moliti s njima i govoriti im o Isusu, šta još možete učiniti da biste zadovoljili njihove praktične potrebe?

Upotrebite tehnologiju digitalne animacije da biste udahnuli život ličnostima kao što su: Milost, Saosećanje, Sažaljenje, Ljubav. Kako vam te osobine pomažu da date veći doprinos društvenoj pravdi?

**Povežite**

5 Mojsijeva 14,28.29; Psalmi 41,1-3; Matej 5,3-11.

Elen G. Vajt, Čežnja vekova, 31. poglavlje, „Beseda na gori”; 70. poglavlje, „Jednome od ove moje najmanje braće“.

*Džordž Otieno, Migori, Kenija*
