---
title:  Obnovljena veza
date:   19/08/2019
---

### Logos (Jevrejima10,24.25)

**Zajedništvo je imperativ (1. Solunjanima 4,17; Jevrejima 10,24.25)**

Biti deo bilo koje zajednice zahteva dosta truda. Upravo zato možemo doći u iskušenje da se držimo podalje od zajednice kako bismo izbegli svu tu dramu. Ali, pogotovu sada kad se drugi Hristov dolazak približava, neophodno je da se okupljamo kao zajednica. „Pazimo na to da jedan drugoga podstičemo na ljubav i dobra dela. Ne propuštajmo svoje sastanke, kao što neki imaju običaj, nego bodrimo jedan drugoga – utoliko više ukoliko vidite da se približava Dan“ (Jevrejima 10,24.25, SSP). Prema ovom tekstu, Pavle shvata naše uzajamno povezivanje ovde na zemlji kao neophodan preduslov da bismo bili „poneti na oblacima da se sretnemo s Gospodom u vazduhu“ (1. Solunjanima 4,17, SSP).

Misao o neophodnosti uzajamnog povezivanja među ljudima prožima čitavu Bibliju, kao deo Božjeg prvobitnog plana. Greh je to što je dovelo do našeg odvajanja od Boga i uzajamnih podela. Ali kad Bog unese duhovno isceljenje u naš život, mi počinjemo da se zbližavamo i  povezujemo jedni s drugima. Zato bi mogli s pravom da se zapitamo: Ako među nama ne dolazi do bitnijeg zbližavanja, da li smo zaista preobraženi Božjim duhom?

**Zajedništvo je neizbežno (Jovan 13,34.35; 15,9.12)**

Naše uzajamno zbližavanje dok se istovremeno približavamo Bogu nije samo odgovor na Njegov nalog da se okupljamo. To je, zapravo, spontani izraz ljubavi koju Bog uliva u naše srce. Kad doživimo Božju nepojmljivu ljubav i praštanje, to u našem srcu pokreće ljubav i praštanje u odnosu na druge. Posmatrajući Isusovu ljubav, preobražavamo se u Njegovo obličje, pa i sami postajemo hrišćani koji vole (2. Korinćanima 3,18).

Štaviše, mi smo od početka stvoreni za život u zajednici. Dovodeći ljudski rod u postojanje, Bog je stvorio dva bića – potpuno različita, ali sposobna da ostvare uzajamni odnos. Adam i Eva su zajedno predstavljali sliku Boga, koji i sam bitiše kao Božanstvo od tri Bića, a opet kao jedan Bog.

Otuda je za ljude, stvorene po ugledu na Boga koji u sebi objedinjuje tri Ličnosti, neprirodno da žive razdvojeni. U samom temelju te razdvojenosti leži razorni uticaj straha. Proučavajući život Adama i Eve, vidimo da su oni, zbog svoje neposlušnosti, bežali od zvuka Božjeg glasa, a nažalost i jedno od drugog. Umesto da preuzmu odgovornost za svoje postupke, nastojali su da prebace krivicu na nekog drugog, odustajući od onoga što je činilo osnovu njihove veze – zbližavanja da bi postali jedno. I pored toga, njihovi strahovi su ublaženi obećanim porazom zmije, samog uzročnika njihovog razdvajanja.

Isus koji je, kao ispunjenje tog obećanja, smrskao glavu zmiji, teši svoje sledbenike sledećim rečima: „Neka se vaše srce ne uznemirava... Doći ću opet i uzeti vas k sebi da i vi budete onde gde sam ja“ (Jovan 14,1-3, SSP). To daje nadu onima koji Ga slede i pruža mogućnost za postojanje prave povezanosti među njima.

Nada je najmoćnije pojedinačno oružje protiv straha!

**Zajedništvo je intuitivno (Dela 2,1)**

Nakon Hristovog uznesenja, učenici su se okupili u gornjoj sobi da bi čekali na obećanog Svetog Duha. Kad su se skoncentrisali na Hristova učenja, zidovi zavisti i zlih nagađanja počeli su da se ruše, i oni su se ujedinili. Boraveći zajedno u istoj sobi, imali su priliku da reše svoje nesuglasice upravo tu i tada. Iako bi tu potrebu za pomirenjem mogli jasno da uvide čak i da su se molili na različitim mestima, to što su boravili zajedno na istom mestu pružilo im je priliku da odmah postupe u skladu sa tim osvedočenjem.

Uzajamna povezanost je presudna za izgrađivanje odgovarajućih odnosa među nama. Potrebno je da se okupimo u fizičkom smislu, da bismo videli koje su potrebe drugih i da bismo mogli što pre da ih zadovoljimo. Čak i ako smo kao pojedinci osvedočeni koliko je važno da služimo unesrećenima, možda nećemo postupiti u skladu s tim ukoliko ne dođemo i fizički u dodir sa njima. Svako ko želi da služi kao što je Hristos služio, intuitivno će dolaziti u dodir sa drugim ljudima.

Učenici se, u 2. poglavlju knjige Dela apostola, nalaze zajedno na jednom mestu, složni i jednomisleni, spremni da prime silu koja će ih osposobiti da propovedaju evanđelje svetu. Oni su razumeli da je njihova povezanost sa Bogom i jednih sa drugima ključna za ispunjavanje naloga koji im je Isus dao u tekstu Matej 28,19 – da idu po celom svetu.

Obraćajući se pripadnicima Božjeg naroda u Jevrejima 10,24.25, Pavle ih opominje da ne napuštaju svoje zajednice kad vide da se dan približava. Koji dan? Hristov drugi dolazak! Blažena nada je da ćemo jednog dana, vi i ja, zajedno, moći da uživamo u večnom Gospodnjem prisustvu. Međutim, pre nego što taj dan dođe, moramo uživati u slatkom zajedništvu koje proishodi iz naših okupljanja. Dok napredujemo u mudrosti i rastu, ne zaboravimo da napredujemo i u milosti kod Boga i onih s kojima svakodnevno dolazimo u dodir!

*Rejšon Vilijems, Berien Springs, Mičigen, SAD*
