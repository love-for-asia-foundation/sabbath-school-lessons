---
title:  Staza srama
date:   17/08/2019
---

><p>Tekst za pamćenje</p>
> »A Car će im odgovoriti: Istinu vam kažem: kad god ste učinili nešto za jednog od ove moje najmanje braće, za mene ste učinili.«  (Matej 25,40, SSP)

### Uvod (Matej 9,36)

Odmor u Italiji. Nije me brinulo ništa na ovom svetu, osim možda da li ću imati dobar prijem na mobilnom telefonu kako bih svoje nove fotografije mogao da postavim na Instagram. Dok smo obilazili Firencu, jedan čovek na ulici ispružio je ruke prema nama nudeći nešto. Odmahnuo sam glavom da bih ga se otarasio, ne pogledavši uopšte u njegovom pravcu. Tako ih mnogo ima. I to svuda!  

„Hajde da kupimo nešto od njega“, rekla je moja žena.

O, ne! Jedva ćemo imati vremena da vidimo Davida, a parkovi se uskoro zatvaraju. Moje misli su negodovale, dok su mi se stopala nevoljno okretala da bi me vratila nekoliko metara unazad, do čoveka koji je izgledao kao beskućnik i prodavao polovne stvari na kartonskoj kutiji.  

„U redu, šta bi htela?“, pitao sam svoju ženu vadeći novčanik i ne trudeći se uopšte da prikrijem dosadu u svom glasu.  

Odgovorila je: „Ne znam. Ali uzmi nešto.“

Pri tom sam izbegavao da uopšte pogledam u čoveka koji je traćio moje dragoceno vreme i novac. A onda su se, nehotice, naši pogledi sreli. I ugledao sam to. Ne samo nagon za preživljavanjem, ne neku želju da od mene uzme par evra, već očajnički vapaj za priznanjem.

U tom trenutku postao sam svestan sopstvenog pogleda, što me je podsetilo na nešto o čemu odavno nisam razmišljao.

Pre mnogo godina, uhvaćen u beskrajan kovitlac imigrantskih muka, sretao sam se s takvim pogledima. Namrgođenim pogledima za koje sam ja predstavljao samo neprijatnost i smetnju na putu. A sada se taj čovek sreo s tim istim namrgođenim pogledom – u mojim očima.  

Sreća se preokrene... i mi zaboravimo.

„Kad je video narod, sažali se na njih, jer su bili izmučeni i bespomoćni kao ovce bez pastira“ (Matej 9,36, SSP).

Isus je oličenje nečega što je skoro izumrlo u našem društvu – saosećanja. Kažem „skoro izumrlo“ zato što saosećanje zahteva posvećivanje pažnje. A mi smo toliko preplavljeni zahtevima za pažnjom da neki tihi stranac što stoji na uglu ulice nema apsolutno nikakve šanse.

Ali... kad bismo samo... kad bismo samo zastali i zapitali se da li saosećanje našeg Spasitelja živi u nama – da li zaista živi – o, kako bi to bilo divno!

I tako, uzeli smo od čoveka neke narukvice, proveli par minuta u razgovoru s njim i dali mu još nekoliko evra pride. Narukvice će se pohabati, ali ostaće mi u sećanju njegov osmeh kad nam je doviknuo mašući: „Ćao, amići“.

Ipak, otišao sam posramljen.

„Zašto mu nismo jednostavno dali novac?“ – pitao sam.

Milostinja sa dostojanstvom.

Mahatmi Gandiju pripisuje se sledeća misao: „Saosećanje je mišić koji upotrebom jača.“ Zato, neka nas Bog zatekne kako uporno vežbamo, da bi On mogao da nas iznenadi rečima: „Kad ste učinili to jednom od ovih najmanjih, učinili ste meni!“

*Miloš Tomić, Denver, Kolorado, SAD*
