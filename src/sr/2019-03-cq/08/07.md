---
title:  "Ista knjiga, samo druga stranica"
date:   23/08/2019
---

### Istraživanje  (Efescima 4,1.2)

**Zaključak**

„Doista nema čovjeka pravedna na zemlji koji tvori dobro i ne griješi“ (Propovednik 7,20). Svima nam je potreban Spasitelj. Svima nam je povremeno potrebna pomoć. Mi smo Hristovo telo, prelepo stvoreno da bismo potpomagali jedni druge bez oholosti ili uzajamnog nipodaštavanja. Kakva je čast biti deo nečeg većeg od nas samih!  „Da se vladate... sa svakom poniznošću i krotošću, s trpljenjem, trpeći jedan drugoga u ljubavi“ (Efescima 4,1.2, SSP). „Mala“ dela saosećanja mogu biti izuzetno značajna. Zato aktivno tražimo načina da izvršimo pozitivan uticaj u ovom svetu.

**Razmotrite**

Potražite lokalni ogranak organizacije Amnesty International. Delovanje te organizacije predstavlja sjajan način da se „iza scene“ zalažete za pitanja društvene pravde i da se sretnete s ljudima koji imaju slična interesovanja. „Putem peticija, pisama i protesta, učesnici kampanje podstiču na akciju ljude i institucije koje zaista mogu nešto da promene.“<sup>1>/sup>

Radite zajedno kao grupa da biste služili ljudima u svojoj zajednici. Postoji mnoštvo tradicionalnih načina da budete od koristi. Razmišljajte kreativno. Na primer, grupa vernika iz jedne crkve otišla je do prodavnice (u oblasti gde žive ljudi sa nižim primanjima), i upotrebila novac koji su sakupili kako bi iznenadila pojedine kupce plaćajući njihove namirnice.

Izgovarajte jednu naročitu molitvu svakog jutra tokom sledeće sedmice. Tražite od Boga da vam da duha darežljivosti i dobre volje kako bi se vaše oči i srce otvorili prema ljudima s kojima dolazite u dodir. Tražite takođe da vam On pokaže kako možete nekome da ulepšate dan.

Služite ljudima koji su vam najbliži. Lako zaboravljamo da posvetimo naročitu pažnju svojoj porodici ili cimerima. Iznenadite nekoga ko vam je blizak svečanom večerom ili nekim činom ljubaznosti koji će ih posebno obradovati.

U obližnjoj knjižari ili preko interneta potražite dobru knjigu koja će vas pokrenuti na akciju u svetu oko vas.

Okupite prijatelje da biste zajedno gledali neki nadahnuti dokumentarac o ljudima koji pružaju svoj doprinos u drugim zemljama, kao što je film Brat po krvi (Blood Brother) iz 2013. godine.  

**Povežite**

Priče 3,7; 29,23; 31,8.9; Isaija 1,17; Zaharija 7,9.10; Matej 25,31-46; Kološanima 3,12.

Elen G. Vajt, Čežnja vekova, 79. poglavlje, „Svrši se“.

*Kejsi Ficpatrik, Solt Lejk Siti, Juta, SAD*

<sup>1>/sup>	Amnesty International, „What We Do“, https://www.amnesty.org/en/what-we-do/.
