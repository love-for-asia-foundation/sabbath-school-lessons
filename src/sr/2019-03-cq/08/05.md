---
title:  Srce spremno da služi
date:   21/08/2019
---

### Primena (Matej 12,34.35)

Sprovesti u delo to što proučavamo ovog tromesečja, može biti teško, pa čak i iznad naših mogućnosti. Kako da znate gde vas Bog poziva da pomognete? Šta ako vam je neprijatno da pomažete na način koji je trenutno popularan, ili jednostavno ne želite da pomažete? Kako da probudite u sebi želju da služite ako ona ne postoji ili je ugušena strahom? U tekstu Matej 12,34, Isus to isto pitanje postavlja farisejima: „Kako možete, kad ste zli, da govorite bilo šta dobro? Jer, usta govore ono čega je srce prepuno“ (SSP).

Ne možemo da delimo nešto što nemamo i što nismo doživeli. Isus to potvrđuje u 35. stihu kad kaže: „Dobar čovek iz dobre riznice iznosi dobro, a zao čovek iz zle riznice iznosi zlo“ (SSP). Ako nam je srce ispunjeno onim što je dobro, onda to možemo da dajemo i drugima. Dakle, pitanje je kako da nam srce bude dovoljno ispunjeno onim što je dobro da bismo mogli da služimo drugima?

Provodimo vreme čitajući Bibliju i slušajući Boga. Jedini način da prepoznamo Isusa u „onim najmanjima“ jeste da provodimo vreme s Njim i da Mu dopustimo da nam govori preko svoje Reči. Blizak odnos sa Bogom promeniće naše srce, pa ćemo poželeti da služimo drugima.

Tražimo od Boga da nam pokaže te „najmanje“ oko nas. Moramo tražiti Boga i u svom svakodnevnom životu. On može očekivati od nas da provedemo neko vreme u svratištu za beskućnike, da na poslu ili u školi  razgovaramo s nekim koga ljudi izbegavaju, da platimo nečiji obrok ili gorivo, ili da jednostavno kažemo nekome poneku ohrabrujuću reč. Kad nas On pozove, morali bismo biti spremni da se odazovemo.

Neka poznavanje Boga bude naš prioritet. Poznavanje Boga će nas preobraziti i onda ćemo moći da služimo „najmanjima od ovih“. Da bismo uspešno služili Bogu, moramo Ga poznavati.

Kad uspostavimo odnos sa Isusom, služenje ljudima oko nas postaje sasvim prirodno. To jasno ilustruje tekst iz 25. poglavlja Evanđelja po Mateju. Kad je Isus pohvalio „ovce“ zato što su Mu verno služile, one su ostale zbunjene. Nisu mogle da se sete kada su učinile bilo šta od toga o čemu Isus govori. Ti ljudi izgleda nisu ni primetili da služe. Jednostavno su služili jer je to bilo u njihovoj prirodi. Isto važi i za nas – pre nego što budemo u stanju da to delimo sa drugima, moramo najpre sami biti ispunjeni takvim obiljem Božje ljubavi i blagodati, da se to prosto preliva iz nas.

**Odgovorite**

`1.	Zašto vam je teško da služite drugima?`

`2.	Kako vas je poznavanje Boga promenilo u odnosu na to kakvi ste bili ranije?`

`3.	Da li ste primetili uzajamnu povezanost između vašeg odnosa sa Isusom i vašeg ponašanja prema drugima?`

*Džej-Faja Rivs, Gilbert, Arizona, SAD*
