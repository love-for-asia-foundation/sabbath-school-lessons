---
title:  Hitlerova zdravstvena poruka
date:   22/08/2019
---

### Mišljenje (Rimljanima 5,8)

Govoreći u ime mnogih adventističkih crkava u Nemačkoj i Austriji onog vremena, Vilhelm Miler je 1933. pisao da je Hitler „svoju službu primio iz Božje ruke, i... da je on lično svestan svoje odgovornosti pred Njim. Kao antialkoholičar, nepušač i vegetarijanac, on je bliži našem viđenju zdravstvene reforme od bilo koga drugog.“<sup>1</sup> Uvek bih se setio posebno jedne reči iz prethodnog citata – „vegetarijanac“.

Vegetarijanstvo je dobra stvar. Kao način ishrane, ono se povezuje sa nižim stopama srčanih bolesti, mnogih karcinoma i dijabetesa tipa 2.<sup>2</sup> Kao vid misioniranja, ono je, preko zdravstvenih seminara, dovelo hiljade ljudi u naše crkve. A kad je reč o dobrom upravljanju planetom i njenim resursima, jedna studija procenjuje da bi prihvatanje vegetarijanske ishrane širom sveta moglo da spase 7,3 miliona života do 2050. godine, zahvaljujući manjem zagađenju životne sredine prilikom uzgajanja vegetarijanske hrane.<sup>3</sup>

Međutim, vegetarijanstvo ima i svoju mračnu stranu. Mnogi koji su odrasli u našoj crkvi mogu da se sete vremena kad je način ishrane izazivao osećaj superiornosti. Neke od tih priča su prilično bezazlene, kao onda kad sam ja prvi put video jednog „paganina“ kako jede hot-dog sa senfom na lokalnoj bejzbol utakmici. Razmišljao sam o svim nečistim sastojcima u tom parčetu mesa, sve vreme osuđujući u sebi i onoga koji ga je jeo. Neke druge priče su bolnije, kao onda kad su neke dobronamerne novajlije na zajednički ručak u crkvi donele kaserolu sa sirom. Dok je pored njihovog jela stajala etiketa „sadrži sir“, oni su se osećali kao da se njene konotacije više odnose na njih nego na njihovu kaserolu.

Ponos ne bi nikada trebalo da bude motiv za evangeliziranje. Ponos ne bi nikad trebalo da bude motiv za milosrđe. Ponos ne bi nikad trebalo da bude motiv za naše kontakte sa „najmanjim od ovih“. Međutim, koliko često je naš humanitarni rad zaista bio motivisan istom vrstom nesebične ljubavi kakva se ogledala u Isusovim kontaktima sa „najmanjim od ovih“? Ili nas je na taj trud možda više pokretala želja da o sebi mislimo bolje kad se uporedimo sa drugima?

Isus nije služio „najmanjima od ovih“ da bi se On lično bolje osećao. Njegovo milosrđe bilo je motivisano prvenstveno željom za isceljenjem svake osobe. Isusovi sledbenici treba da postupaju na isti način i da vole svaku dušu jednostavno radi nje same. Ljubav dopire do „onih najmanjih“, a da se pri tom ne nadima. Volite zbog same ljubavi. Tako On voli.

**Odgovorite**

`1.	Da li mislite da bi Isus želeo da stupi u kontakt s nekim ko je, po sopstvenom izboru, beznadežno izgubljen? Zašto, ili zašto ne?`

`2.	Kako bi mi trebalo da služimo „onim najmanjima“ u našim lokalnim zajednicama? Navedite tri primera.`

`3.	Da li je moguće učiniti više zla nego dobra kad prihvatimo da pomognemo „najmanjima od ovih“? Kako možemo biti sigurni da se naše dobre namere zaista ostvaruju? Objasnite.`

*Dejvid Dimer, Loma Linda, Kalifornija, SAD*

<sup>1</sup>	R. Cooter, „The Nazi War on Cancer“, British Medical Journal 320 (March 11, 2000): 721; Wilhelm Mueller, „Berlin, Ende August 1933“, AEA, Ul2, no. 0113. Nemačke i austrijske crkve su se kasnije javno izvinile, kao što je zabeleženo u Mark A. Kellner, „Europe: German, Austrian Churches Apologize for Holocaust Actions“, Adventist New Network, August 15, 2005, https://bit.ly/2Cap5BE.

<sup>2</sup>	Harvard Women’s Health Watch, „Becoming a Vegetarian“, Harvard Health Publishing, updated December 4, 2017, https://bit.ly/2icR8JK

<sup>3</sup>	Marco Springmann et al., „Analysis and Valuation of the Health and Climate Change Cobenefits of  Dietary Change“, Proceedings of the National Academy of Sciences of the United States of America 113, no. 15 (April 12, 2016), https://bit.ly/2bU2yNq
