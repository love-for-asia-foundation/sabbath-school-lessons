---
title:  "Vrelo ugljevlje, topla srca"
date:   18/08/2019
---

### Dokaz (Priče 25,21.22; Rimljanima 12,20)

Biblija nam daje jasne i detaljne savete u pogledu osvete:

„Ne suprotstavljajte se zlu. Nego, ako te neko udari po desnom obrazu, okreni mu i drugi“ (Matej 5,39, SSP). „Zašto radije ne pretrpite nepravdu? Zašto ne dopustite da vas prevare?“  (1. Korinćanima 6,7, SSP). „Ako stradate čineći dobro, i to strpljivo podnosite, to je pohvalno u Božjim očima“ (1. Petrova 2,20, SSP).

Istina koju je hrišćanima tako teško da prihvate jeste da mi, čak i kad se suočimo s velikim zlom, moramo biti Duhom vođeni i sačuvati svoju prisebnost. Ne smemo se spustiti na nivo nasilnika ni u jednoj situaciji.

Ali šta je sa tekstom Rimljanima 12,20? Šta znači „posuti vrelo ugljevlje“ na glavu neprijatelja? Da li to znači da svom neprijatelju treba činiti dobro da bismo ga time povredili? Da li bi želja za konačnim uništenjem našeg neprijatelja mogla biti motiv da mu činimo dobro? Ne baš.

Navedeni stih iz Rimljanima poslanice je direktan navod teksta Priče 25,21.22, upravo iz onog dela knjige koji se pripisuje caru Solomonu, premda su je ljudi cara Jezekije tek kasnije sastavili (Priče 25,1). Mnoge od tih mudrih izreka imaju zanimljive paralele sa egipatskim spisima tog vremena, kao što je Pouka Amenemopea. Solomon je takođe uspostavljao političke saveze sa Egiptom, pa se čak i oženio faraonovom ćerkom (1. O carevima 3,1). Izgleda da je egipatska kultura još uvek bila veoma uticajna u Izraelu tog vremena. Ta pozadina nam pomaže da objasnimo značenje ove konkretne poslovice kojom se bavimo.

Postoji priča o jednom egipatskom lopovu koji je ukrao knjigu sa groblja.<sup>1</sup> Pošto je uhvaćen, vratio je knjigu na grob – ali ovog puta je nosio posudu sa vrelim ugljevljem na svojoj glavi. To ugljevlje je bilo vidljivi simbol njegovog pokajanja i žaljenja zbog počinjenog nedela. Sam taj čin označavao je priznanje greške i spremnost da se pretrpe sramota i krivica kako bi se počinitelj promenio. 

Tako nam ta drevna priča pruža svež uvid u smisao Solomonove poslovice, ali i Pavlovog citata u  Rimljanima 12. Hrišćanin, dakle, pokazuje saosećanje prema svom neprijatelju i nada se da će ga zadobiti za prijatelja. Na taj način, on jednostavno primerom pokazuje šta je Bog učinio za nas, jer nas „njegova dobrota vodi pokajanju“ (Rimljanima 2,4, SSP).

Biblija je zadivljujuće dosledna u svakoj svojoj pojedinosti od početka do kraja. Kad je reč o društvenoj pravdi, od hrišćana se očekuje da prvi stanu na njenu stranu. Moramo se uvek boriti za dobro ugnjetenih. Međutim, pozvani smo da to činimo na častan način koji će imati za cilj popravljanje čak i samog ugnjetača. Neka bi naše ponašanje bilo tako nadahnuto Hristovim karakterom da bi i oni koji greše bili podstaknuti da dragovoljno ponesu vrelo ugljevlje pokajanja na svojoj glavi.

**Odgovorite**

`1.	Kako da uspostavimo ravnotežu između Božjeg poziva na zalaganje za društvenu pravdu i Njegove zapovesti da budemo miroljubivi?`

`2.	Na koji način bi adventisti trebalo da se uključe u političke i društvene pokrete za pravdu?`

*Džejms Melo, Tomasvil, Džordžija, SAD*

<sup>1</sup>	Bruce K. Waltke, The Book of Proverbs: Chapters 15–31 (Grand Rapids, MI: Eerdmans, 2005), p. 33.
