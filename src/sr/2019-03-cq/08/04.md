---
title:  Sve što čovek ima
date:   20/08/2019
---

### Svedočanstvo (Jakov 1,27)

Veoma je lako sesti u krug i razgovarati o tome koliko je ostatak sveta iskvaren, kako ljudi ne razumeju istinu, kako su zarobljeni grehom i zavisnostima, i kako bi bili sasvim u redu samo kad bi iskoristili svoje potencijale da se iz toga izvuku. Kad bi mogli malo logičnije da razmišljaju, ili da budu manje zbunjeni, kad bi samo trpeli manji bol, oni bi prestali da greše. Mi o tome govorimo kao da je njihova dužnost da sami sebe spasavaju od greha, zavisnosti i pogrešnih životnih izbora.

Često se pitam da li mi svaljujemo krivicu na njih zato što nam je to draže od istine – istine koja odgovornost stavlja u Hristove ruke, što obuhvata i Njegovo telo na zemlji – crkvu. Da li ste ikad pomislili da crkva nije ono što ste se nadali da će biti, da je ona ipak nešto više od mesta na kom možete opušteno da boravite, bez ikakve sile koja menja život? E pa, predlažem vam da razmislite o sledećim rečima: „Pravi karakter crkve ne meri se na osnovu svečanog ispovedanja vere, niti imena upisanih u crkvenu knjigu, već prema tome šta ona zapravo radi za svog Učitelja, prema broju njenih istrajnih, vernih radnika. Lična zainteresovanost i budni, pojedinačni napori učiniće za Hristovo delo više nego što bi se moglo postići samo propovedima i ispravnim ispovedanjem vere.“<sup>1</sup>

Da li smo se previše oslonili na propovedi kad je reč o širenju poruke i očuvanju zdravlja crkve, zaboravljajući da svi imamo dar koji treba da vratimo Bogu?

Zamislite jednu crkvu punu „propovednika“ koji sve svoje darove dele sa svetom. Kao što Elen Vajt napominje u sledećem citatu, u nas je usađena želja da grešnike oslobađamo sotonine vlasti uz pomoć istine i Božje sile, koja se preko nas izliva u onoj meri u kojoj naše srce pripada Bogu.

„Pravi hrišćanin nema želju da živi za sebe. On uživa u tome da sve što ima i što jeste posveti službi Učitelju. Pokreće ga neizreciva želja da zadobija duše za Hrista. Onima koji uopšte nemaju tu želju bilo bi bolje da se zabrinu za sopstveno spasenje. Neka se mole za duh službe.

Kako da na najbolji način proslavim Onoga kome pripadam na osnovu stvaranja i iskupljenja? To je pitanje koje bi trebalo da postavimo sebi. Onaj ko je zaista obraćen s dubokom zabrinutošću nastoji da izbavi ljude koji se još uvek nalaze pod sotoninom vlašću. On odbija da se bavi bilo čime što bi ga ometalo u tom radu.“<sup>2</sup>

**Odgovorite**

`1.	Da li imamo srce koje čezne da služi izgubljenima?`

`2.	Da li vas je Bog nekad ranije podsticao da služite, a da to niste uspeli da sprovedete u delo?`

`3.	Poznajete li nekoga ko se bori s nekim grehom, i kako biste mogli da mu pomognete?`

`4.	Kako bi vaša grupa mogla zajedno da služi nekome u crkvi?`

*Džošua Hester, Kaunsil Blafs, Ajova, SAD*

<sup>1</sup>	Ellen G. White, „Scattered Churches“, The Review and Herald, September 6, 1881.

<sup>2</sup>	Ellen G. White, Testimonies for the Church, vol. 7, p. 10.
