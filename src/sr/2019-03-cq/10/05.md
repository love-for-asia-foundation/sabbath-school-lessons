---
title:  "Vidi. Kaži. Učini."
date:   04/09/2019
---

### Primena (Psalmi 82,3; Priče 31,9)

Pogrešno je mišljenje da smo mi iznad društvenog aktivizma ili protestovanja. Ništa nije dalje od istine. Biblija je puna tekstova koji nas podsećaju na naše dužnosti prema društvu koje nas okružuje. Oni koji misle da su opravdani Hristovom krvlju trebalo bi da budu u stanju da olakšaju situaciju ne samo siromašnima, već svima koji su unesrećeni, slabi, ugroženi i bespomoćni (Psalmi 82,3). Zvuči lepo, ali na koji način se može pomoći onima koji nisu u stanju da pomognu sami sebi?

Prvo što treba da uradite jeste da sagledate probleme oko sebe. Zvuči prilično jednostavno, ali za neke od nas to zahteva malo vežbanja. Mi smo po prirodi sebični, tako da sagledavanje problema koji ne pogađaju nas već nekog drugog može biti teško. Zato uvek vodite beleške o tome šta se može preduzeti da bi se pomoglo lokalnoj zajednici u blizini vaše kuće ili crkve. Ako sami ne vidite kako bi se moglo pomoći vašem gradu, potražite savet od predstavnika gradske skupštine.

Sledeće, nakon što ste prepoznali potrebe, treba „nešto da kažete“. Započnite razgovore i potrudite se da ljudi postanu svesni problema. Neki možda i ne primećuju kakve potrebe postoje u njihovom neposrednom okruženju. Kad ljudi postanu svesni problema, mnogo su spremniji da pomognu u njihovom rešavanju. Naša dužnost kao hrišćana je da prepoznamo probleme i potrudimo se da ih ljudi uvide. Međutim, mnogi od nas se tu zaustavljaju. Vidimo neki članak na Fejsbuku, Tviteru, Instagramu ili Snepčetu, i obuzme nas tuga. Razgovaramo o tome u najužem krugu prijatelja, ali ništa ne preduzimamo.  

U Americi, Državna bezbednost i mnogi ogranci policije propagiraju parolu: „Vidiš nešto, kaži nešto.“ Međutim, iako je to možda dovoljno za te institucije, nije dovoljno i za nas. Kazati nešto ne bi trebalo da bude sav naš doprinos rešavanju određenog problema. Sledeći korak je organizovati se i olakšati situaciju onima kojima je to potrebno. Treba odmah nešto preduzeti. Ne moramo ići daleko da bismo bili od koristi. Misije su jedan od načina pružanja pomoći, ali isto tako se možemo angažovati i u svom najbližem okruženju. Ne možemo približiti ljude Hristu ukoliko oni ne znaju da nam je stalo do njih. Prema tome, sagledajmo probleme, kažimo nešto, a onda se organizujmo i preduzmimo nešto.

VIDI. KAŽI. UČINI!

**Odgovorite**

`1.	Koje potrebe postoje u zajednici kojoj pripadate vi ili vaša crkva?`

`2.	Koje organizacije osvešćuju ljude o tim problemima?`

`3.	Kako možete doprineti rešavanju problema u svojoj lokalnoj zajednici?`

*Danijel Maden, Alberta, Kanada*
