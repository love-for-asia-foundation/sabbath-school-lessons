---
title:  Dublji nivo
date:   31/08/2019
---

><p>Tekst za pamćenje</p>
> »Milošću ste spaseni, kroz veru – i to nije od vas, nego je Božiji dar – a ne na osnovu dela, da se niko ne bi hvalio. Jer, mi smo njegovo delo, stvoreni u Hristu Isusu za dobra dela koja je Bog unapred pripremio da ih činimo.«  (Efescima 2,8-10, SSP)

### Uvod (Malahija 2,10; 1. Korinćanima 12,13; Filibljanima 2,1-8)

Društvena pravda. Kad čujete taj izraz, na šta pomislite? Kakav osećaj u vama bude te dve reči? Da li se osećate prinuđenim da nešto preduzmete, ili ste ogorčeni zbog neaktivnosti drugih, bilo da su oni u vašoj grupi na predavanjima, ili na vašem kampusu, ili sede u istoj klupi u crkvi, ili govore sa propovedaonice? Ali, kad vidite nepravdu u svom odrazu u ogledalu, šta onda? Šta potom sledi?

Naša generacija nije usamljena u svojoj sebičnosti, u svojoj nesposobnosti da se zauzme za one u našem društvu kojima je potrebno da znaju da, i pored toga što su siromašni, bespomoćni, hromi, goli, ili u zatvoru, oni ipak pripadaju Hristovom telu, da je spasenje dar koji im se besplatno nudi. Uhvatili smo se u vrzino kolo uzajamnog optuživanja kako zanemarujemo svoje odgovornosti. Da, crkva je kolektiv. Međutim, ne spasavamo se kao crkva, kao entitet. Prema tome, bez obzira što je lokalna kongregacija kojoj pripadam neaktivna ili ravnodušna prema potrebama šire društvene zajednice, ne znači da i ja imam taj luksuz.

Pesma Izraela Hougtona pod nazivom „Dublje“ govori o tome kakav bi trebalo da bude stav našeg srca kad razmišljamo o društvenoj pravdi: „Gospode, sežem ka Tebi, vodi me ka svom srcu; žedan sam Tebe, povuci me još dublje... Dovoljno sam blizu da osetim ritam Tvog srca, koje pulsira pravdom, Gospode; mlazevi pravde teku ka onim najmanjima.“<sup>1</sup> Kad god čujem reči te pesme, ne mogu da ne pomislim na sve one osobe koje nisam smatrala dostojnim svoje pomoći. 

U društvu naizgled naklonjenom raznovrsnosti, mi s mukom sledimo Pavlovo uputstvo da ispunimo njegovu radost time što ćemo biti „jednodušni, mislima usmereni na jedno“. „Ništa ne činite iz častoljublja ili sujete“, nastavlja on, „nego u poniznosti jedan drugoga smatrajte većim od sebe“ (Filibljanima 2,2.3, SSP). Sve smo sebičniji i sve više potiskujemo iz svesti činjenicu da smo svi braća i sestre, i da bi trebalo da se borimo za potrebe onih koji imaju manje od nas. U svetlosti društvene pravde, mi padamo kad druge ne uzimamo u obzir isto tako ozbiljno kao sebe same. Mi padamo kad ne težimo Božjoj samilosti prema Njegovom narodu.

Ove sedmice, dok budete proučavali pouku, neka ovo bude vaša molitva: „Bože daj nam ljubavi prema onim najmanjima“.

*Donet Čembers, Raund Rok, Teksas, SAD*

<sup>1</sup>	Israel Houghton, „Deeper“,  A Deeper Level, Integrity Music B000UCH5LU, 2007: „Lord I reach for You lead me to Your heart / And I thirst for You draw me deeper still / . . . Close enough to feel the cadence of Your heart / For justice Lord / Streams of justice flow to the least of these.“
