---
title:  Dužnost koja se ne može izbeći
date:   05/09/2019
---

### Mišljenje (Priče 31,8.9; Jeremija 22,3; Luka 4,18.19)

U starijim prevodima Biblije, prvi deo stiha Priče 31,8 glasi: „Otvaraj usta svoja.“ Međutim, u nekim savremenijim prevodima, upotrebljen je izraz: „Zauzmi se.“

Izraz društvena pravda u nama budi pomešane osećaje u vezi sa dve realnosti koje se lako mogu stopiti u jednu. Prvo, taj izraz je politizovan i često se koristi kao surogat za političku podršku rasnim manjinama, LGBT populaciji, pravima žena, imigrantima i ostalim marginalizovanim grupama. Drugo, politika koja ide u prilog takvim pojedincima generalno se povezuje sa određenom političkom partijom. Uzete zajedno, te dve pomešane realnosti stvaraju atmosferu politički podstaknutog neprijateljstva prema svima koji se zauzimaju za takve pojedince. Kao dokaz za to, nije potrebno gledati dalje od jetkih epitafa kojima se omalovažavaju i diskredituju takozvani borci za društvenu pravdu*. Mnogim hrišćanima u razvijenim zemljama teško je da  prihvate politiku koja u sebi sadrži notu društvene pravde.

Ali i pored toga što bi neki hrišćani više voleli da te stihove (Priče 31,8.9) ostvare kroz svoje političko angažovanje, Sveto pismo je savršeno jasno u pogledu naše pojedinačne dužnosti. Otvaraj svoja usta. Zauzmi se. Taj biblijski princip se nebrojeno puta ponavlja i u Starom i u Novom zavetu. Kao što je zapisano u Pričama Solomunovim, to je proces koji se sastoji od dva koraka:

Prvo, moramo utvrditi ko su naši „nemi, nevoljni i ubogi“. To nije lak zadatak. Ozbiljna i teška pitanja vezana su i za sam obim ovog problema. Da li bi trebalo da se posvetimo siromašnima u celom svetu? U našoj hemisferi? Državi? Oblasti? Gradu? Susedstvu? Bloku? Iako adventistička denominacija često stavlja naglasak na globalno sagledavanje problema, pojedincima ipak može biti lakše da se koncentrišu na lokalne potrebe.

Kad se odlučimo za geografski prostor, moramo utvrditi ko se, unutar tog prostora, može smatrati „nemim, nevoljnim ili ubogim“. Ko su „nevoljni i ubogi“ donekle se vidi samo po sebi, ali šta je sa „nemima“? Naravno, to može i doslovno da se odnosi na one koji nemaju sposobnost govora, ali isto tako i na one koji nisu u stanju da se zauzmu za sebe. Ko bi ti ljudi mogli da budu uveliko se razlikuje od zajednice do zajednice, od kulture do kulture. Međutim, bespomoćnost je isto tako sveopšta kao i sam greh. Zato oni koji imaju sposobnost da govore moraju da govore. Kao što Pismo kaže – otvaraj svoja usta.

**Odgovorite**

`1.	Da li bi biblijska zapovest da govorimo u ime nemih, nevoljnih i ubogih trebalo da se ograniči na pojedinačno zalaganje ili da se proširi na političku kampanju?`

`2.	Kako može da se utvrdi ko su „nemi, nevoljni i ubogi“?`

`3.	Kakvu ulogu ima lokalna crkva, kao kolektivno telo glasova, u zalaganju za pitanja društvene pravde?`

*Čarls Iton, Loma Linda, Kalifornija, SAD*

* SJWs – social justice warriors
