---
title:  Služiti na pravi način
date:   02/09/2019
---

### Logos (Isaija 58,1-8; Dela 10; Matej 9,37)

**Ispravna služba**

Niko ne voli da se suoči sa saznanjem da je nešto radio na pogrešan način. Niko ne uživa kad shvati da je nešto počeo da gradi s pogrešnog kraja, da se odvezao na pogrešnu destinaciju, ili da je kupio pogrešan proizvod. Mi težimo da obavimo zadatak, i da ga obavimo ispravno. Kad ne uspemo da ostvarimo ono što smo namerili, obično prolazimo kroz niz različitih osećanja: bes, uzrujanost, nelagodnost, i mnogo toga drugog. To može delovati veoma obeshrabrujuće – kad imamo neki cilj na umu, a onda, u pokušaju da ga postignemo, otkrijemo da smo postupali na pogrešan način. A opet, jedno je kad ne uspemo da ostvarimo lične težnje, a nešto sasvim drugo je kad grešimo u pogledu svoje duhovne službe. Ako nju pogrešno shvatimo, to može imati ozbiljne posledice i za ljude oko nas.  

**Služiti onima kojima je potrebna pomoć (Isaija 58)**

U tekstu Isaija 58 Bog se obraća Izraelcima preko proroka Isaije i kaže im da oni poste na pogrešan način. Ta poruka je dovela u pitanje sam smisao njihove zajednice. Izraelci su postili zbog svoje navodne povezanosti sa Tvorcem. Smatrali su da će im uzdržavanje od hrane u dužem periodu i posvećivanje Bogu omogućiti da budu viđeni i zapaženi (Isaija 58,3). Znali su kakav stav treba da zauzmu kad poste – da pognu glavu, da se uviju u kostret i posipaju pepelom. Ali, Bog kaže da to nije ono što On želi. Formalna služba Bogu nije dovoljna.

Bog ukazuje da oni imaju veću odgovornost, da post na koji ih On poziva podrazumeva pravdu za svet i olakšanje tereta koji pritiskaju ljude. On im poručuje: „Nije li ovo post što izabrah: da razvežeš sveze bezbožnosti, da razdriješiš remenje od bremena, da otpustiš potlačene“ (Isaija 58,6). U sledećem stihu, Bog im kaže da podele svoj hleb sa gladnima, da siromahe i beskućnike uvedu u svoj dom, da obuku gole. Oni u društvu koji bi mogli da pomognu drugima trebalo bi da dele svoja sredstva. Bog kaže da je to post koji On zahteva. On podseća Izraelce da pomažući drugima, pomažu i sebi samima. Kad budemo služili onima kojima smo potrebni, kad konačno budemo sve ispravno shvatili, tada će doći isceljenje, i ne samo to, nego će i pravda ići pred nama, a Božja slava će nas pratiti (Isaija 58,8).

**Služiti uprkos našim razlikama (Dela 10)**

Petar je takođe smatrao da vodi ispravan život. Bio je pobožni Jevrejin koji je prihvatio učenja Bogočoveka, Isusa iz Nazareta. Proveo je više godina kao Isusov učenik, video je kako Isusa vode na pogubljenje, video je vaskrslog Gospoda, i primio Svetog Duha. Bio je posvećeni Isusov sledbenik. I premda je njegova motivacija bila ispravna, metodologija mu je bila pogrešna. Još uvek je bio pod uticajem svoje kulture i vaspitanja. Borio se da prihvati one koji nisu bili Jevreji (Dela 10; Galatima 2,11-14). Pokušavao je da živi ispravno, ali je pogrešno shvatao stvari.

I tako jednom prilikom Petar je pao u neku vrstu transa i dobio čudnu viziju. Video je sve vrste četvoronožnih životinja, a onda mu je rečeno da ih zakolje i pojede. Petar, kao dobar Jevrejin, usprotivio se toj poruci jer su životinje koje je video bile nesvete i nečiste. A onda je čuo glas kako mu govori: „Ne zovi poganim ono što je Bog učinio čistim“ (Dela 10,15, SSP). Ta poruka mu je konačno postala jasna tek kad su Kornelijevi ljudi stigli pred njegovu kuću. Kornelije je bio paganin, smatran nesvetim prema jevrejskoj kulturi. Ali Korneliju je bila potrebna usluga koju je Petar mogao da mu pruži. I zato je on morao da ostavi po strani svoja predubeđenja i predrasude i da uradi upravo ono što je Bog od njega tražio.

**Služiti tokom žetve (Matej 9,37)**

U tekstu Matej 9,37 Isus se žali učenicima da je žetve mnogo, ali radnika ima malo. Mi smo skloni da taj tekst tumačimo kao poziv da nađemo više radnika, što je sa izvesnog aspekta tačno, ali tu se takođe naglašava kako mnogo ima ljudi kojima je potrebna pomoć. Obilna je žetva rasturenih porodica, zlostavljanih pojedinaca, nepoštenih političkih sistema, i društava kojima nedostaju odgovarajuća hrana, odeća i ostale životne potrebe. Ako hoćemo da radimo za Hrista, moramo se pripremiti za žetvu koja je pred nama.

**Odgovorite**

`1.	Šta je to – ako nešto takvo uopšte postoji – što crkva radi pogrešno, iako ima ispravne motive? Kako se to može ispraviti?`

`2.	Kako možemo prevazići kulturna predubeđenja u vezi s pojedincima koji se razlikuju (u etničkom, finansijskom smislu, itd.) od nas?`

`3.	Ako narod voli Boga, zašto ima malo radnika za žetvu?`

*Mark Antoni Rid, Berien Springs, Mičigen, SAD*
