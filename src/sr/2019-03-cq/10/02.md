---
title:  "Služba – Božja blizina"
date:   01/09/2019
---

### Dokaz (Isaija 58,1-12)

Prorok Isaija bio je veran u razglašavanju i širenju poruka koje mu je Bog dao. Pošto su se vratili iz vavilonskog ropstva 539. godine pre Hrista, Izraelci su postali preokupirani onim što standardni prevodi Biblije nazivaju „Božjom blizinom“ (Isaija 58,2). Isaija piše o tome kako su se Izraelci posvetili molitvama, postu i prinošenju žrtava paljenica da bi se približili Bogu i stekli Njegovu naklonost. Međutim, iz nekog razloga, ti izrazi obožavanja nisu nimalo približili Izraelce Bogu, već naprotiv, kao da su Ga gurali sve dalje od njih.

Pedeset osmo poglavlje Knjige proroka Isaije od presudne je važnosti, jer tu Bog otkriva Izraelcima zašto su njihovi pokušaji da Mu se približe bili neuspešni. Bog  kaže: „Gle, kad postite, činite svoju volju i izgonite sve što vam je ko dužan. Eto postite da se prete i svađate i da bijete pesnicom bezbožno. Nemojte postiti tako kao danas, da bi se čuo gore glas vaš“ (Isaija 58,3.4). Drugim rečima, Izraelci su slavili Boga dok su u isto vreme tlačili ljude. Iskorišćavali su svoje sluge i siromahe.

Isaija 58 kod Izraelaca budi razumevanje da približiti se Bogu ne znači samo postiti i prinositi žrtve. Bog kaže, ako hoćeš da Mi se približiš, onda treba „da razvežeš sveze bezbožnosti,... da otpustiš potlačene, da prelamaš hljeb svoj gladnome,... siromahe prognane da uvedeš u kuću, kad vidiš gola da ga odjeneš, i da se ne kriješ od svoga tijela“ (Isaija 58,6.7). Prema tim Božjim rečima, kad potrebe drugih stavimo ispred sopstvenih, onda dovodimo sebe u položaj koji nam omogućava da stupimo u Njegovo prisustvo i steknemo Njegovu naklonost.

Ako su molitva, post, pesme i drugi izrazi obožavanja jedini način da pristupimo Bogu, ali među nama i dalje postoji mržnja, diskriminacija, sebičnost, pakostan duh, onda će nas Bog pogledati i reći: „Nemojte postiti tako kao danas, da bi se čuo gore glas vaš“ (Isaija 58,4). Jer, kad budu doprli do Neba, naši hvalospevi će zvučati kao „zvono koje zvoni, ili praporac koji zveči“ (1. Korinćanima 13,1) zato što nemamo ljubavi. Kad se približimo onima kojima je potrebna pomoć i pokažemo ljubav Isusa Hrista kroz službu, tada nam se odobrava da  pristupimo bliže Bogu. Tada stupamo u Njegovo prisustvo i stičemo Njegovu naklonost: „Tada ćeš prizivati, i Gospod će te čuti: vikaćeš i reći će: evo me“ (Isaija 58,9).

**Odgovorite**

`1.	Na koje biste praktične načine ove sedmice mogli da se približite Bogu, i da otkrijete Njegovu blizinu kroz službu drugima? `

`2.	Da li je vaša crkva svela bogosluženje na crkvenu službu subotom ujutru? Kako možete poslušati nalog: „Viči iz grla“ i ohrabriti vernike da se približe Bogu i otkriju Njegovu blizinu kroz službu?`

*Klaudija M. Alen, Koledž Park, Merilend, SAD*
