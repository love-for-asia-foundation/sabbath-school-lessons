---
title:  Greh nejednakosti
date:   15/09/2019
---

### Dokaz (Psalmi 139,13-16; Jeremija 1,5; Matej 6,25-33)

Tekst Matej 6,25-33 ukazuje da Bog koji se stara za ptice, cveće i travu, može da zadovolji naše potrebe za hranom, vodom i odećom – nema potrebe da se mi brinemo o tome.  Međutim, takvo razumevanje ovog teksta pokreće pitanja koja veoma uznemiruju društvenu savest vernika.

Više od tri miliona dece u svetu umire od gladi svake godine.<sup>1</sup> Kad oni kažu: „Umirem od gladi“, to ne znači da su propustili neki obrok. Oni doslovno umiru od gladi! S druge strane, u razvijenom svetu, mnogi od nas praktikuju princip „kupuj dok ne padneš s nogu“. Ali, da citiramo Dejvida Bornstina: „Za veoma siromašne ljude, odeća je sklonište. ’Tokom zemljotresa, potresi ubijaju ljude, kod cunamija, voda ubija ljude, ali zimi, ljude ne ubija hladnoća. Ubija ih nedostatak adekvatne odeće.’“<sup>2</sup>

Kako onda da pomirim učenje iz Matej 6 sa tim realnostima? Prvo, ne možemo jednostavno reći: „Ti ljudi se ne uzdaju dovoljno u Boga.“ Gluposti! Beba još uvek ne zna ništa o tome. A Bog koga ja poznajem, Bog koji me voli i koga ja volim, prema Pismu, voli i vrednuje život svake bebe čak i pre nego što izađe iz utrobe svoje majke (videti Psalmi 139,13-16; Jeremija 1,5)!

Dakle, koji je odgovor na tu dilemu?

Na osnovu Pisma, zaključujem da je uzrok broj jedan kad je reč o gladi, siromaštvu i nedostatku odeće u grešnim odlukama ljudi ovog sveta koje dovode do nejednakosti. Bog je – to je činjenica – obezbedio dovoljno svega, ali mi nagomilavamo, oštećujemo, traćimo resurse koje nam je On dao. U Rimljanima poslanici kaže se da sve što je stvoreno – a Pavle tu ne govori o ljudima već o zemlji – „uzdiše“ zbog posledica greha (videti Rimljanima 8,22).

Ono što doprinosi patnjama u svetu nije nedostatak božanskog staranja, već nedostatak pravičnosti zbog mojih i vaših grešnih izbora. Ne možemo biti biblijski vernici, a negirati da naši izbori pogađaju siromašne u svetu. Kad čitam 6. poglavlje Evanđelja po Mateju, ja vidim da imam ličnu odgovornost koju ne mogu da zanemarim. Nesumnjivo je da i ja imam određenu ulogu u hranjenju i odevanju čovečanstva.

**Odgovorite**

`1.	Šta ja činim čime doprinosim nepravičnoj raspodeli hrane i odeće na ovom svetu?`

`2.	Šta ja mogu da učinim kako bi se smanjile patnje u svetu u sledeće četiri oblasti: (1) vreme, (2) finansije, (3) duhovno svedočenje, (4) misionska služba?`

*Čad Stjuart, Ešton, Merilend, SAD*

<sup>1</sup>	„World Child Hunger Facts“, Hunger Notes, updated July 2019,https://bit.ly/2I4c2DT.

<sup>2</sup>	David Bornstein, „Bridging the Clothing Divide“, New York Times, October 3, 2012, https://nyti.ms/31BYKIx
