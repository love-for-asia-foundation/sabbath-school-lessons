---
title:  Delo
date:   17/09/2019
---

### Svedočanstvo (Priče 31,8.9)

„Među svim onima čije potrebe zahtevaju našu pažnju, udovice i siročad imaju najviše prava na naše saosećanje i brigu. ’Jer vjera čista i bez mane pred Bogom i ocem jest ova: obilaziti sirote i udovice u njihovijem nevoljama, i držati sebe neopoganjena od svijeta’ (Jakov 1,27).

... A kako se Gospod stara za ucveljene? ...On čini čudo u ljudskom srcu. On proteruje sebičnost iz duše i otpečaćuje izvore dobročinstva. On ispituje ljubav onih koji tvrde da su Njegovi sledbenici poveravajući njihovoj milosti unesrećene i ožalošćene, siromahe i siročad... Svaki čin ljubaznosti koji im je upućen u Isusovo ime, On prihvata kao da je učinjen Njemu lično, jer je On svoje interese poistovetio sa napaćenim čovečanstvom, i On je poverio svojoj crkvi veliko delo – da služi Isusu tako što će živeti na blagoslov siromašnima i napaćenima i pomagati im. A na svima koji im budu svesrdno služili počivaće Gospodnji blagoslov.“<sup>1</sup>

„Oni koji ne prepoznaju Božje zahteve nisu jedini koji se nalaze u opasnosti i kojima je potrebna pomoć. U današnjem svetu, u kom vladaju sebičnost, pohlepa i nasilje, mnoga od iskrene Gospodnje dece su u oskudici i nevolji. Na neuglednim, bednim mestima, okruženi siromaštvom, bolešću i krivicom, mnogi strpljivo podnose sopstveno breme patnje, trudeći se da pruže utehu beznadežnim i grehom ranjenim ljudima oko sebe. O mnogima od njih crkve i propovednici ne znaju skoro ništa, ali oni su Gospodnje svetiljke što sjaje na mračnom mestu. Takvima Gospod posvećuje naročitu pažnju, i poziva svoj narod da budu Njegova produžena ruka u zadovoljavanju njihovih potreba. Gde god postoji crkva, posebna pažnja treba da se posveti uočavanju tog tipa ljudi i služenju njima.“<sup>2</sup>

„’Zato dakle dok imamo vremena da činimo dobro svakome, a osobito onima koji su s nama u vjeri’ (Galatima 6,10).

Hristos je svojoj Crkvi na poseban način dao dužnost da se stara o svojim vernicima. On dopušta da se unutar svake crkve nalaze Njegovi siromasi. Oni treba uvek da budu među nama, a Bog poverava vernicima Crkve ličnu odgovornost da se staraju o njima. I kao što se pripadnici svake verne porodice staraju jedni o drugima, pomažući bolesnima, podupirući slabe, poučavajući neobrazovane, spremajući neiskusne, tako i ’zajednica vere’ treba da se stara o nevoljnima i bespomoćnima u svojoj sredini.

Dužnost je svake crkve da pažljivo, promišljeno organizuje brigu o bolesnima i siromašnima u svojoj sredini.“<sup>3</sup>

**Odgovorite**

`1.	Bog nas poziva da preuzmemo na sebe staranje o siromašnima, udovicama i siročićima. Zašto On to traži od nas? Kakve to veze ima s našim odnosom sa Njim?`

`2.	Da li je Bog brigu o bespomoćnima poverio crkvi ili pojedincima? Zašto?`

*Brajana Lejl, Nica, Francuska*

<sup>1</sup>	Ellen G. White, Welfare Ministry, p. 214.
<sup>2</sup>	Ellen G. White, Counsels on Health, p. 14.
<sup>3</sup>	Elen G. Vajt, Moj život danas, str. 245 orig.
