---
title:  "Borci za društvenu pravdu – po ugledu na Hrista"
date:   18/09/2019
---

### Primena (1. Jovanova 2,5.6)

Problemi u vezi sa društvenom pravdom preplavljuju naslovne strane svih medija. Nepravda pogađa sve – od najbogatijih do najsiromašnijih pripadnika svake etničke grupe. Neki dovode pitanja društvene pravde do ekstrema, možda čak i iz sebičnih pobuda. Takve obično nazivaju „borcima za društvenu pravdu“.

Svaki Hristov sledbenik se ohrabruje „da hodi kao što je on /Hristos/ hodio“ (1. Jovanova 2,6), a On je hodio u ljubavi, jer „u njemu je zaista ljubav Božija savršena“ (5. stih). Primere takvog hodanja vidimo u ranoj crkvi, opisane u 2. i 4. poglavlju Dela apostolskih, kao i u životu našeg Učitelja lično, posebno u Njegovom služenju nedodirljivima: gubavima, slepima, hromima, prostitutkama i društveno odbačenima. Ali šta treba da radimo mi u dvadeset prvom veku? I po čemu se mi razlikujemo od ostalih „boraca za društvenu pravdu“?

Uvek ukazujte na Hrista i na blaženu nadu koja treba uskoro da se ostvari. Kad krenete da služite drugima, možda će vas pitati zašto to radite. Uputite ih na Hrista (videti 1. Petrova 3,15). Odajte priznanje Hristu pred ljudima (videti Luka 12,8). Govorite im šta je On učinio u vašem životu. Čak i ako vam to izgleda kao nešto sitno i nezanimljivo, odajte Mu priznanje. Držite Boga za reč, jer je On obećao da će, ako Ga javno priznate, učiniti to isto za vas (Matej 10,32). Kažite im da će se ovaj život sa svojim žalostima i patnjom uskoro završiti. Kažite im da nam je Bog obećao „nova nebesa i novu zemlju, na kojima prebiva pravednost“ (2. Petrova 3,13, SSP). Govorite o slavi obnovljene zemlje (Otkrivenje 21; 22). U tome se ogleda razlika između našeg pomaganja i služenja drugima, i zalaganja onih koji ne poznaju Hrista – mi pružamo nadu.

Imajte na umu zašto to radite i govorite otvoreno o tome. Kad krenete da pomažete u bilo kom svojstvu, setite se da ste vi samo oruđe. To ne činite vi, nego Hristos koji deluje u vama (Filibljanima 2,13). Hristos je majstor, vi ste čekić.

Nastojte da služite svakog dana. Svakog dana, pre nego što se otisnete svojim putem kroz život, tražite od Boga prilike da služite drugima i govorite im o Hristu. Molite se za pronicljivost da biste mogli da sagledate određene situacije onako kako ih Bog vidi.

**Odgovorite**

`1.	Zašto mi izlazimo na proteste i zahtevamo društvene reforme?`

`2.	Protiv kojih društvenih nepravdi se vi najvatrenije borite?`

`3.	Da li mislite da bi Isus učestvovao u protestima i s kojim ciljem?`

*Džamal Roberts, Koledž Park, Merilend, SAD*
