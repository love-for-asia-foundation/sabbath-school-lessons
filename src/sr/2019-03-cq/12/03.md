---
title:  Najmanji od ovih
date:   16/09/2019
---

### Logos (Matej 6,25-34; 7,12; Jakov 2,15.16; 1. Jovanova 3,16-18)

**Carstvo kao prioritet (Matej 6,25-34)**

Isus svojim slušaocima govori o brigama. On ih uverava da ne treba da se brinu za svoj život – za to šta će jesti ili piti, ili u šta će se obući – i navodi im primer ptica i cveća koji su potpuno zbrinuti. A koliko će tek njima nebeski Otac dati onoga što im je potrebno! Dakle, On zna šta nam je potrebno.

Otuda Isus zaključuje svoju pouku rečima: „Prvo tražite njegovo Carstvo i njegovu pravednost, i sve ovo će vam se dodati“ (Matej 6,33, SSP). U životu su važni prioriteti. Poziv da se ne brinemo, dolazi sa naglašavanjem onog što je najbitnije – Božje carstvo, koje predstavlja odnos sa Bogom. Kad se usredsredimo na izgrađivanje odnosa sa Bogom, i kad nam je to prvo i osnovno, Isus nam obećava da će se Bog postarati za naše potrebe. To ne znači da će nam Bog svaki put dati sve što poželimo, već da ćemo imati ono što nam je potrebno, pa i više od toga.

Prema tome, pomaganje ugroženima takođe na prvom mestu podrazumeva usmeravanje na Onoga koji obezbeđuje sve što nam treba. Kad sve prepustimo Bogu, bivamo oslobođeni mračnih misli i strepnje za život. Teškoće su deo svačijeg života, ali oni kojima je Isus na prvom mestu, koji se pozivaju na Njegovu Reč i traže pomoć od Boga, mogu imati pouzdanje da On sve drži u svojim rukama i da će se pobrinuti za njih. Ponekad moramo da čekamo da se okolnosti promene, dok nas Bog uči o sebi i omogućava nam da se razvijamo kroz taj proces. Da, možemo biti sigurni da Bog radi.

**Saosećajni zamor (Matej 7,12; Jakov 2,15.16)**

Ima trenutaka kad čujemo za potrebe drugih i shvatimo da nemamo dovoljno saosećanja za njihovu situaciju, ili bar ne toliko da bismo nešto preduzeli. Možemo postati neosetljivi za tuđe potrebe ako smo bombardovani tragičnim vestima, ili se one dešavaju negde daleko, tako da nas ne pogađaju lično. Ako iz dana u dan gledamo nekog beskućnika kako prosi, možemo izgubiti želju da mu pomognemo – doživljavamo saosećajni zamor.

Možda je to razlog što je Isus, u svojoj Besedi na gori, izjavio: „Sve, dakle, što želite da ljudi čine vama, činite i vi njima“ (Matej 7,12, SSP). Mi to nazivamo zlatnim pravilom. Interesantno je što Isus naglašava da su to „Zakon i Proroci“. Drugim rečima, postupati dobro prema ljudima predstavlja rezime glavne poruke koju nalazimo u Bibliji. Prema Isusovoj proceni, ako ispravno čitamo Bibliju, bićemo nadahnuti da činimo dobra dela.

Dakle, uranjanje u Božju Reč i svakodnevno provođenje vremena s Njim sačuvaće nas od saosećajnog zamora i nadahnuti da doprinesemo promeni nabolje u životu drugih. Apostol Jakov naglašava da kad vidimo da neko ima potrebu, ne treba samo da mu kažemo da ćemo se moliti za njega, već je potrebno da nešto preduzmemo. On završava taj tekst rečima: „Tako je i vera, ako nema dela, sama po sebi mrtva“ (Jakov 2,17, SSP). Tu je reč o praktičnoj demonstraciji vere – svojim delima mi pokazujemo veru.

**Velikodušnost (1. Jovanova 3,16-18)**

Biblija nas, na više mesta, ohrabruje da dajemo velikodušno. Tekst 1. Jovanova 3,17 glasi:  „Ko ima dobra ovoga sveta i gleda svoga brata kako oskudeva, pa se na njega ne sažali, kako može Božija ljubav da ostane u njemu?“ (SSP). Taj stih dolazi posle Jovanovog objašnjenja šta je prava ljubav – to što je Isus položio svoj život za nas. Zatim nas on podstiče da to isto činimo jedni za druge.

Reč kleio znači „zatvoriti“ i koristi se u Novom zavetu za vrata, kapiju, ili nebesa koja mogu biti zatvorena ili zaključana. Ta slika se odnosi na vrata našeg srca koja mogu biti zaključana tako da ne reagujemo na potrebe koje vidimo. Mi možemo navoditi izgovore kao što su: „Moram da plaćam sopstvene račune“, „Još uvek otplaćujem kredit za školovanje“, „Već dovoljno činimo“. Taj stih ne zagovara nepromišljeno davanje nekome ko je neodgovoran prema novcu, već nas opominje da ne žmurimo kad su u pitanju potrebe drugih. Možda nećemo uvek davati finansijska sredstva, ali odvajanje našeg vremena i drugih resursa može biti podjednako važno.

Mirotvorstvo (Matej 5:9, 21–26, 43–48)

**„Blago mirotvorcima“ (Matej 5,9, SSP). Činjenje dobrih dela obuhvata i mirotvorstvo.**

U Besedi na gori, Isus veliča mirotvorce i objašnjava šta On pod tim podrazumeva navodeći nekoliko primera: „pomiri /se/ sa svojim bratom“ (Matej 5,24, SSP) i „volite svoje neprijatelje“ (44. stih).

Pomirenje i traženje oproštaja su važni aspekti uzajamnih odnosa. Ne možemo imati uspešan brak ako nismo spremni da oprostimo i nastavimo dalje, čak i kad druga osoba ne ispuni naša očekivanja. U bilo kom prijateljstvu, ljudi moraju biti spremni da praštaju. Međutim, Isus ide još dalje kad kaže da treba da volimo svoje neprijatelje i da se brzo nagodimo „sa svojim protivnikom“ (25. stih). Voleti one koji nas vole, kaže Isus, to može svako. Ali, kao vernici, mi treba da volimo i blagosiljamo one koji nas kunu, iskorišćavaju i progone. Isus završava taj odeljak rečima: „Budite savršeni kao što je vaš nebeski Otac savršen“ (48. stih). Jasno je, na osnovu konteksta, da nas Isus poziva da budemo savršeni u ljubavi. Mi to možemo samo ako smo puni Božje ljubavi i ako razumemo Njegovu ljubav prema nama.

**Glas za neme (Priče 31,8.9)**

Na kraju, Biblija nas podstiče da se zauzmemo za one koji ne mogu da se zauzmu za sebe. U tekstu Priče 31,8.9, car Lemuilo podstiče svog sina: „Otvaraj usta svoja za nijemoga“ i „daj pravicu nevoljnome i ubogome“. On ne želi da njegov sin previdi koliko je važno zauzimati se za one koji nisu u stanju da to čine sami za sebe. Ponekad je razlog što oni ništa ne preduzimaju sami za sebe upravo taj što ne vide da bi to išta promenilo, ili nisu nikad doživeli da se neko drugi zauzme za njih, pa niti očekuju niti veruju da je nešto bolje moguće. Dakle, Bog nas poziva da podignemo glas protiv nepravde i tlačenja.

*Andrea Jakobsons, Lorel, Merilend, SAD*
