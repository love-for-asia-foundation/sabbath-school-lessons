---
title:  "Hodite vi, blagosloveni Oca mojega"
date:   20/09/2019
---

### Istraživanje  (Isaija 61,1.2; 58,6)

**Zaključak**

Društvena pravda je značajno ispolitizovana tokom prethodnih decenija, a naročito poslednjih nekoliko godina. To je navelo mnoge hrišćane da se uzdrže od bavljenja tim pitanjima. Međutim, iz Isusovog primera vidimo da smo pozvani da budemo aktivni učesnici u toj areni.

Isusova služba na zemlji bila je velikim delom usredsređena na pružanje pravde i milosti za potlačene i marginalizovane pojedince. Isus je ispunio reči proroka Isaije, potvrdivši da se one odnose na Njega: „Na meni je Duh Gospodnji, jer me je pomazao da siromasima objavim evanđelje. Poslao me da sužnjima objavim oslobođenje, slepima da će progledati, da na slobodu pustim potlačene, da objavim godinu blagonaklonosti Gospodnje“ (Luka 4,18.19, SSP).

Na kraju, dok se trudimo da ispunimo Isusov nalog i nahranimo gladne, prihvatimo strance, obučemo gole, zbrinemo bolesne i posetimo zatvorenike, naše angažovanje mora proisticati iz želje da vidimo kako se Božja ljubav i milost ukazuju svim ljudima iz svih društvenih slojeva.

**Razmotrite**

Čitajte izveštaje o nekim Isusovim čudima i susretima s ljudima često sumnjivog karaktera (predlog: Marko 2,13-17; Luka 5,12-16; 7,1-10; 14,1-6; Jovan 7,53-8,11). Zapazite koji su pojedinci tom prilikom primili Njegovo fizičko i duhovno isceljenje. Uporedite način na koji je On postupao prema svakoj osobi i način na koji bi se društvo danas odnosilo prema nekom takvom.

Proučite pojam društvena pravda i uz molitvu dopustite Svetom Duhu da oblikuje vašu ličnu filozofiju kad je reč o tom pitanju.

Povežite se s nekom lokalnom humanitarnom organizacijom da biste saznali kako se možete uključiti u tekuće projekte i pomagati marginalizovanim osobama u svom okruženju. Ako nema takvih mogućnosti, razmislite da li biste mogli sami da ih stvorite.

Napišite ohrabrujuće pismo nekome za koga znate da doživljava nepravdu ili diskriminaciju u svom životu.

Dočarajte saosećanje pomoću vizuelnih sredstava kao što su crteži, slike i drugo.

Slušajte i razmišljajte o pesmi „Bog siromašnih“ od Grejema Kendrika: „God of the Poor (Beauty for Brokenness)“, Graham Kendrick,  https://bit.ly/2IpItP4

**Povežite**

Matej 25,31-46; Luka 4,14-30; 17,1-4; Jovan 4,5-42.

Elen G. Vajt, Čežnja vekova, 43. poglavlje, „Srušene ograde“.

C. S. Lewis, The Screwtape Letters, chap. 23.

*Lerone Karson, Kolumbija, Merilend, SAD*
