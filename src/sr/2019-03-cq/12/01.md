---
title:  Pozvani da doprinesu promeni nabolje
date:   14/09/2019
---

><p>Tekst za pamćenje</p>
> »I u tami svetlost sija čestitima, svakom ko je milostiv, sažaljiv i pravedan. Dobro je čoveku darežljivom i koji daje na zajam, koji svoje poslove obavlja pravedno.« (Psalmi 112,4.5, SSP)

### Uvod (Psalmi 112,4.5)

Kao hrišćanka, smatram da imam moralnu obavezu da dobru vest o spasenju širim po svetu. Čineći to, ja sledim Hristov primer. Međutim, da bih u potpunosti sledila Njegov primer, moram učiniti nešto više osim da samo govorim istinu – moram da živim u skladu s njom.

Mi smo pozvani da budemo Hristove ruke i noge za one oko nas, nastojeći na svaki mogući način da olakšamo terete svojih bližnjih. Ako zanemarimo fizičke, umne i emotivne potrebe onih kojima želimo da objavimo evanđelje, nikad nećemo zaista moći da zadovoljimo njihove duhovne potrebe.

Kao što ljudi imaju običaj da kažu: „Nikome nije stalo do toga koliko znate dok ne saznaju koliko vam je stalo do njih.“

Taj zadatak da služimo celovitoj osobi, naročito u trenucima kad je to preko potrebno, može biti razumljiv kad je reč o onima koji su nam dragi – našoj porodici i prijateljima – ali kad proširimo svoje vidike...

To može izgledati preteško.

Kuda god da se okrenete na ovom svetu, nešto strašno se dešava. Velike grupe ljudi trpe ekstremno nasilje i tlačenje, čitave zajednice gladuju, deca se eksploatišu i odvajaju od porodice, krajnje siromaštvo kao da se širi, a pohlepa i sebičnost vođa na različitim položajima u vlasti žrtvuju one najranjivije u svom društvu.

Kako možemo očekivati da zadovoljimo sve te potrebe? Da li je to uopšte izvodljivo učiniti, ili čak samo i pokušati?

Za nas same, borba sa iskušenjima i izazovima ljudskog roda koji su posledica greha, predstavlja nedostižan podvig. Ali kad nas Bog poziva da izvršimo neki zadatak, On nas ne ostavlja bez sredstava koja nam mogu obezbediti uspeh. On nam obezbeđuje oruđa potrebna da izvršimo promenu nabolje u našim crkvama, društvenim zajednicama, a ponekad čak i u čitavom svetu.

Mi treba da zadobijemo svet za Hrista, ali ne sami. Uz vođstvo i silu Svetog Duha, mi možemo saosećajno, kreativno i hrabro pokazati ljudima da nam je stalo do njih. To otvara vrata za širenje istina iz Pisma koje ne samo što će ljudima poboljšati život danas, već će im dati priliku i da prihvate večni život sa našim Spasiteljem i Prijateljem punim ljubavi.

Ohrabrujem vas da već danas razgledate lokalnu zajednicu u kojoj živite. Dok budete proučavali pouku za ovu sedmicu, zapitajte se: Šta mogu ja, uz pomoć Svetog Duha, učiniti kako bih pokazao/pokazala drugima da mi je stalo do njih i da želim da nešto promenim nabolje? Možda će vas iznenaditi koja će se sve vrata otvoriti kad počnete da tražite prilike da pokažete milost i ljubav ovom svetu punom bola.

*Đulijana Bajoni, Rokvil, Merilend, SAD*
