---
title:  "To je lako! (Ili, da li je?)"
date:   19/09/2019
---

### Mišljenje (Matej 22,35-40; 1. Korinćanima 13)

Mi u crkvi smo skloni da preskočimo taj „nalog ljubavi“ (Matej 22,35-40), jer mi već znamo taj deo. A ljubav je laka. Zar ne?

Ako ćemo iskreno, to je nešto najteže što Bog traži od nas, i uopšte nije nešto što bismo mogli da ostvarimo sami. A zašto ne? Jednostavno zato što su ljudi zaista grozni. Bacite samo pogled na ovaj svet – ljudi trguju drugim ljudima, prodaju ih radi seksualnih usluga ili ih primoravaju da rade za džabe. Ljudi su pohlepni i koriste sistem koji im donosi maksimalan profit na račun dobrobiti drugih. Ljudi su lenji, oni izbegavaju životne teškoće iz straha i nesigurnosti, uvek birajući najlakši put. Ljudi bezobzirno otkrivaju svoju najmračniju stranu preko interneta ili lično. Ljudi donose uništenje kuda god da krenu.  

Dakle, ne, nije lako voleti, jer nam Hristos nikad nije objasnio da On u stvari hoće da volimo samo one koji izgledaju i žive poput nas, čiji način života odobravamo, koji imaju „ispravne“ težnje. On nikad nije rekao da treba da volimo samo fine ljude. Nismo dobili takvo objašnjenje, jer se Njegov zahtev, zapravo, odnosi na sve. On je mislio na sve ljude.

Izazov pred nama je da shvatimo kako to treba da izgleda u našem životu, u praktičnom smislu. Dok život postaje sve užurbaniji i haotičniji, pronalaženje vremena i energije da bismo voleli non-stop postaje sve teže. Jer, ljubav je težak posao. Ona zahteva da pokažemo svoju ranjivost, autentičnost i Bogom danu ljubav prema drugima. To ne dolazi samo od sebe i takođe zahteva vežbanje.

Možete biti suviše zauzeti da biste voleli. Možete isto tako zaboraviti da je to najvažnija misija koju vam je Bog poverio. Ali možete i pronaći način da planirate ljubav – da je uklopite u svoj raspored, da osmislite kako da je na kreativan način pokažete u svojoj lokalnoj zajednici, i da smatrate sebe odgovornim za to. Ljubav se umnožava. Ako je budete delili, nikad nećete ostati bez nje, jer ljubav nastavlja da raste.

Možete, i trebalo bi, da budete velikodušni – čak i rasipni – kad je reč o ljubavi. Ona je Božji dar koji treba da delimo, i javlja se u mnogim oblicima. Ljubav se može ispoljiti u vidu zauzimanja za one koji nemaju sposobnost govora ili pravo glasa (Priče 31,8.9), u vidu zalaganja za ugnjetene i prognane (Isaija 1,17), ili pravičnog i ljubaznog postupanja prema strancima koji su među nama (3. Mojsijeva 19,33.34). Biblija jasno predočava da se od nas očekuju i dela a ne samo reči. Isus govori o ljudima koji tako predano, na praktičan način pokazuju Božju ljubav da uopšte ne postavljaju pitanje kome pomažu (Matej 25,31-46). Oni jednostavno vole.

Oslonite se na Boga da osmisli detalje. Oslonite se na Njega da biste Ga proslavili svojom poniznošću. Oslonite se na Njega da biste činili čuda. On od vas traži samo da volite. On ne traži od vas da spasavate svet. Ali ako se svesrdno prepustite ljubavi, svet bi možda i mogao da bude spasen – spasavanjem jedne po jedne osobe. Okušajte sledeću molitvu: „Bože, potrebna mi je Tvoja pomoć da bih voleo/volela na način na koji Ti voliš. Ja nemam to u sebi, ali Ti si dovoljno moćan i možeš da ispuniš moje srce Tvojom ljubavlju. Pokaži mi u kojim prilikama se često ustežem da volim, i nauči me kako da s radošću delim Tvoju ljubav sa svima.“

**Odgovorite**

`1.	Kakva veza postoji između društvene pravde i ljubavi? Zašto se one prepliću?`

`2.	Šta vas sprečava da budete nesmotreno velikodušni u deljenju svoje ljubavi? `

*Kajla J. Evert, Silver Spring, Merilend, SAD*
