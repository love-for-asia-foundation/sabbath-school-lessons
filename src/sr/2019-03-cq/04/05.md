---
title:  Pravedan i milostiv  
date:   24/07/2019
---

### Primena (Psalmi 82,3.4)

Bog je najveći Sudija u svemiru. On je taj na koga treba da se ugledamo kad je reč o pravdi i milosti. U Bibliji, On daje neke osnovne smernice da bi nam pomogao da budemo što sličniji Njemu.

Bog nam kaže da najpre, da bismo postupali pravično i milostivo, moramo i sami biti pravedni. Međutim, mi ne možemo biti pravedni sami od sebe. Čak i Deset zapovesti nam je suviše teško da držimo sami od sebe. Jedino posredstvom Isusove blagodati u stanju smo da poslušamo i sledimo Božju volju za nas. To znači da moramo održavati svakodnevnu vezu sa Bogom putem molitve i razmišljanja o Njegovoj Reči da bismo mogli da spoznamo Njegovu volju i pronađemo snagu u Njemu da poslušamo.

Ljudima nije lako da shvate pojam pravde i milosti. Zbog naše urođeno grešne prirode, mi želimo da se osvetimo i „vratimo istom merom“ onima koji su nam učinili nažao. Međutim, Bog nam kaže da bi trebalo da činimo dobro i onima koji su se prema nama loše poneli (Luka 6,27.28). On nas poziva da se uzdignemo iznad svoje grešne prirode i da težimo da oponašamo Njegov karakter. Trebalo bi da opraštamo drugima i da ne dopustimo da događaji iz prošlosti utiču na naše postupke kad dolazimo u dodir sa onima koji su nam zgrešili. Naprotiv, trebalo bi da budemo učtivi i puni poštovanja, da budemo otvorenog uma i zadržimo optimističan stav u vezi sa pružanjem druge šanse. Isus nam kaže da bi trebalo da oprostimo sedamdeset puta sedam puta. To uputstvo znači da treba da oprostimo više puta nego što možemo da izbrojimo – drugim rečima, treba da oprostimo drugima bezbroj puta (Matej 18,21.22).

Bog nas takođe upućuje da pomažemo onima koji imaju manje od nas. On traži od nas da budemo milostivi prema siromašnima, da im dajemo, a ne da im uzimamo i da ih tlačimo (Priče 14,31; 19,17; 22,22). To znači da treba dati sve od sebe da bismo pomogli ljudima kojima je to potrebno, npr. da volontiramo u raspodeli hrane, da beskućnicima udelimo nešto novca, ili da doniramo stvari za prihvatilišta, kao što su odeća, četkice za zube, itd. Iako nećemo uvek uspeti da sagledamo pun opseg uticaja koji možemo imati na druge, trebalo bi da služimo u svakom slučaju, jer volimo Isusa i želimo da Mu budemo što sličniji.

Pozvani smo da pomažemo onima kojima je to potrebno, da postupamo pravično i milostivo, da oponašamo Božji karakter ljubavi time što ćemo predati svoj život Isusu. Trebalo bi da se stoprocentno predamo Bogu i dopustimo Mu da radi preko nas kako bi druge doveo bliže sebi. Ako budemo sledili smernice koje su nam date u Bibliji, moći ćemo da obasjamo druge Božjim karakterom i da ih dovedemo bliže Njemu, pokazujući im da je naš Bog pravedan i milostiv.

**Odgovorite**

`1.	Zašto nas je, po vašem mišljenju, Bog pozvao da pomažemo drugima time što ćemo biti pravični i milostivi prema njima, i kako to možemo da budemo ako su oni neljubazni prema nama?`

`2.	Kako je to kad smo mi pravični i milostivi prema drugima, povezano s tim što je Bog pravičan i milostiv prema nama?`

*Klara Kolinek, Ričmond, Virdžinija, SAD*
