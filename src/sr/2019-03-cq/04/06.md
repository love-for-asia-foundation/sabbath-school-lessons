---
title:  "Milostinja za... odgovorne ljude"
date:   25/07/2019
---

### Mišljenje (5. Mojsijeva  15,7-11)

Ako beskućniku date dolar, da li ste pomogli?

Pretpostavljam i očekujem da, za većinu nas, jednostavan odgovor na to pitanje glasi „da“, ili makar jedno saosećajno „naravno“ (izgovoreno uz sleganje ramenima).

A šta ako beskućnik potroši taj dolar na droge ili alkohol? Da li ste ipak pomogli?

Ne tvrdim da sam ekspert za etiku ili filozofiju, ali sam nešto malo čitao na temu deontologija nasuprot konsekvencijalizmu. Deontologija „se služi pravilima da bi odredila šta je ispravno, a šta pogrešno“,1 što bi značilo da su svet i naše odluke uglavnom crno-beli. Konsekvencijalizam, kao što mu i samo ime kaže, određuje „da li je nešto ispravno ili ne na osnovu njegovih posledica“.2 (Predlažem vam da kasnije na Guglu istražite pojam „problem tramvaja“.) Neću pokušati da vas ubedim da Bog zastupa jednu ili drugu stranu tog problema. Ipak, smatram da je poziv da pomažemo drugima, koji nam je Bog uputio, prilično crno-beli, i ne verujem da će nam On suditi na osnovu posledica naših pokušaja da nekome učinimo dobro. Što je najvažnije, On zna kako se na najbolji način može pomoći.

Tačno je, beskućnik može potrošiti taj dolar na način s kojim se vi ne biste složili, ali ipak ne znate da li će on to učiniti ili ne. Zar bi trebalo da uskratimo pomoć zbog nekog stereotipa, ili nečeg što bi se moglo dogoditi? Mislim da odgovor postaje jasniji ako pogledamo primere iz vremena kad je Isus pomagao. Da li je On zastajao da razmisli koji je dan u sedmici, koje je osoba rase, koliko je situacija ozbiljna (opsednutost demonima ili nedostatak vina), ili kakva je prošlost dotične osobe? Ne, On je jednostavno pomagao.

Ne znamo šta se dogodilo s tim osobama nakon čuda koje su doživeli, ali tehnički je moguće da je oduzeti čovek iz teksta Matej 9,1-8  otišao kući i rekao nešto ružno svojoj majci! Čisto sumnjam u to, ali ono što želim ovde da naglasim jeste moje uverenje da je Isus pomagao jednostavno zato što je dobro i ispravno pomagati ljudima. Isus je pomagao, i pomažući drugima, On je ljude vodio ka Ocu.

Mi kao hrišćani ponekad se toliko zaglibimo u detalje da, čini mi se, čak i potcenimo Božju silu, umesto da, u situacijama kad nismo sigurni šta treba činiti, jednostavno zatražimo mudrost od Njega. Štaviše, dovoljno je da onima kojima pružamo pomoć budemo primer sličnosti sa Hristom i da ih upućujemo na Oca.

**Odgovorite**

`1.	Da li vas je strah od posledica ikad sprečio da nekome pomognete?`

`2.	S obzirom da svet postaje sve komplikovanije mesto, kako pomaganje zapravo izgleda?`

*Brodi Vajdeman, Ričmond, Virdžinija, SAD*
