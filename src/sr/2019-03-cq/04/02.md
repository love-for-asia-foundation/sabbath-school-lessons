---
title:  Samarjanin dvadeset prvog veka
date:   21/07/2019
---

### Dokaz (Luka 10,25-37)

U periodu od 723. do 722. godine pre Hrista, mnogi Jevreji iz Izraela bili su prognani u Asiriju. Prilikom raseljavanja, neki su ipak ostavljeni u svojoj zemlji, gde su se izmešali sa paganskim narodima koji su tu doseljeni. To je iskvarilo jevrejsku veru, budući da su se judaizam i paganski običaji izmešali.<sup>1</sup> Običaji kao što je idolopoklonstvo, čemu su se Bog i Njegovi proroci snažno protivili (2. Mojsijeva  20,4.5), sada su bili prihvaćeni od ostatka naroda u Izraelu. Zbog verskih razlika i drugih sporenja koja su trajala sve do Hristovog vremena, Jevreji su se klonili Samarjana (Jovan 4,9).

U takvom istorijskom kontekstu, tome da je Isus, Jevrejin, izneo priču o dobrom Samarjaninu (Luka 10,25-37) pridaje se još veća važnost. Isus prikazuje tog Samarjanina u pozitivnom svetlu, što nije bilo uobičajeno među Jevrejima. U toj priči, dvojica ljudi, sveštenik i levit, prošli su pored jednog Jevrejina koji je ležao na putu bezmalo mrtav. Jedan religioznan čovek i jedan od njegovih sunarodnika jednostavno su ga zaobišli! A opet, iako su praktično bili neprijatelji, jedan Samarjanin se zaustavio, pobrinuo za čoveka i uložio dosta truda i sredstava da bi mu obezbedio potrebnu negu. Upravo na takvo ponašanje Isus i nas poziva u okviru okolnosti u kojima se nalazimo.

Priča o dobrom Samarjaninu uči nas šta znači zapovest: „Voli svoga bližnjega kao samoga sebe“ (Marko 12,31, SSP). Ako možete da volite svog neprijatelja, koliko će vam biti lakše da volite prijatelja? Kako svet bude postajao sve pokvareniji, podsećajući sve više na dane pre Potopa, tako će se sebične želje sve više isticati, a dobrobit ljudi sve više zanemarivati. Sve više pažnje posvećivaće se sopstvenom „ja“.

A opet, naša odgovornost je da razvijemo imunitet prema tim sve zastupljenijim svetskim trendovima i da se staramo za one oko nas kojima je potrebna pomoć. Moramo se usredsrediti ne samo na fizičke već i duhovne potrebe. Božja milost prema nama trebalo bi da nas preobrazi. On obećava da će zadovoljiti naše potrebe (Filibljanima 4,19). I sama pomisao da nas Car univerzuma podržava – kako je to velika radost! Zar ta milost Božja ne bi trebalo da nas podstakne da istu takvu milost pokažemo prema drugima? Baš kao što Bog zadovoljava naše potrebe, zar ne bi trebalo da se i mi potrudimo da pomognemo u zadvoljavanju potreba drugih ljudi?

**Odgovorite**

`1. Da li je moguće voleti Boga, a u isto vreme zapostavljati sve oko sebe?`

`2. Kako se svojim delima možemo predstaviti svetu kao hrišćani?`

*Alek Džanli Bofetiado, Glen Alen, Virdžinija, SAD*

<sup>1</sup> 	Francis D. Nichol, ed., The Seventh-day Adventist Bible Commentary, vol. 5 (Washington, DC: Review and Herald, 1953), pp. 45, 46.
