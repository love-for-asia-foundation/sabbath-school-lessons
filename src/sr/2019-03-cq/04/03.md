---
title:  Utočište za potlačene
date:   22/07/2019
---

### Logos (Psalmi 82; 101; 146)

**Psalmi: Pesme nade za potlačene (Psalmi 9,7-9.13-20)**

Knjiga psalama je zadivljujuće štivo ne samo zbog bogatstva tema, koje obuhvataju mnoge aspekte bogosluženja, već i zbog brojnih poruka koje pružaju utehu. Jedno legitimno pitanje o životu koje postavljaju podjednako verujući i neverujući tiče se Božje pravde: „Dokle će se, Bože, rugati nasilnik? Hoće li dovijeka protivnik prkositi imenu tvojemu?“ (Psalmi 74,10). To je pitanje koje ima smisla, a Božje očigledno ćutanje ne podrazumeva ravnodušnost. Sve teškoće u pronalaženju smisla u tome što neki napreduju na račun drugih biće razjašnjene na sudu, gde će svako biti nagrađen  „po tome kakvo mu je delo“ (Otkrivenje 22,12, SSP). To ne znači da Bog već i danas ne deluje u korist svog naroda (Psalmi 9,9). Iako to čini preko ljudskih oruđa, Bog oblači gole, hrani gladne i posećuje one koji su u zatvoru  (Matej 25,40).

**„Bože, učini nešto“ (Psalmi 82)**

Svaki put kada se suočimo s nekim posebno gorkim životnim iskustvom, naši vapaji za pravdom uzdižu se ka Bogu. Upadljiva nejednakost između bogatih i siromašnih, i način na koji ovi prvi koriste tu prednost na račun onih drugih pruža dovoljno „municije“ skepticima da diskredituju hvaljeno Božje poštenje i Njegovu ljubav. S druge strane, Pismo potvrđuje da je On duboko zainteresovan za nas, da su čak i vlasi na našoj glavi izbrojane (Matej 10,30). On možda neće odmah osuditi zle, ali neće ni zauvek ćutati. Njegovo obećanje je najbolja moguća vest: „Sad ću ustati, veli Gospod, i izbaviti onoga kome zlobe“ (Psalmi 12,5).

**Obećanja jednog cara (Psalmi 101)**

Iako teškoće same po sebi nikome ne daju izričito pravo na blagoslove Boga koji dopušta da Njegovo sunce „izlazi i zlima i dobrima, i šalje kišu i pravednima i nepravednima“ (Matej 5,45, SSP), one ipak čine da postanemo svesniji svoje potrebe za Bogom. Oni koji su iskusili najgore što ovaj život može da pruži, imaju još više razloga da se raduju budućem životu. Bog im je obećao život kakav nikada dosad nisu iskusili, pod uslovom da ostanu verni. Gordim i nezavisnim ljudima nije ni potrebna „nagrada na nebesima“ (Matej 5,12, SSP), jer oni svoje uzimaju već sada, gazeći preko slabih i nemoćnih.

**Hodati sa Gospodom (Psalmi 146)**

Ako smo u stanju da slavimo Boga usred nesrećnih okolnosti, to je znak ogromne vere. Čak i kad tama naizgled zaklanja Njegovo lice, mi možemo počivati u Njegovoj blagodati koja se ne menja. David govori o tome kako bez straha prolazi dolinom sena smrtnoga. On je znao šta znači živeti pod stalnom pretnjom, s obzirom na to da je car Saul žarko želeo njegovu smrt. Ta vrsta poverenja u Božju silu ne uklanja realnost teškoća, ali daje nadu u pobedu „kroz Onoga koji nas je zavoleo“ (Rimljanima 8,37). To je posao na koji smo pozvani kao hrišćani (Mihej 6,8).

Kad govorimo o Isusu, mi pružamo nadu i veru koje proishode iz upoznavanja s Njim. Ono malo što imamo da ponudimo da bismo ublažili ovozemaljske patnje nije ništa u poređenju sa izobiljem života koji ljudi primaju kad se upoznaju i dožive Njega (Jovan 10,10). Ta radost se pomalja kroz tamu žalosti, i čezne kao bez daha za otkrivenjem Cara nad carevima.

**Priče: Milost za one kojima je potrebna pomoć**

(Priče 10,4; 13,23.25; 14,31; 15,15.16; 19,15.17; 22,2.22.23; 30,7-9)

Priče Solomunove su poznate kao sažete, ali snažne poruke. Nemoguće je ne primetiti u njima blisku povezanost koju opisuju između bogatstva i karaktera. Ima nečega u tome kako se odnosimo prema novcu i moći, što zavisi od našeg stava prema Božjem zakonu. Bolje je čak i  malo sa dobrim karakterom nego izobilje bez njega (Priče 15,16).

Taj odnos verovatno ima neke veze sa zakonom ljubavi. U samoj suštini ljubavi je nesebičnost, spremnost da se, ukoliko je potrebno, položi sopstveni život u korist nekog drugog (Jovan 15,13). Bogatstvo može biti i kletva ako je njegova jedina svrha zadovoljavanje naših želja. Isus je jasno rekao da će uvek biti siromašnih ljudi (Matej 26,11). Da li je Bog proizvoljno odlučio da neke ljude drži u siromaštvu? To bi značilo da je On zao i nepošten vladar. Ali moramo imati na umu da postoji i „vladar ovoga sveta“ koji u značajnoj meri drži stvari pod kontrolom (Jovan 12,31, SSP).

Siromaštvo nije jedini problem zbog kojeg čovečanstvo danas pati. Bolest, smrt, ratovi, glad, između ostalog, podjednako narušavaju duševni mir. Ali sve bi to trebalo da prepoznamo kao prilike da ljude upoznamo sa Spasiteljem. Na kraju krajeva, Isus nije došao samo da bi umro radi nas, već i da bi nam dao „nakit mjesto pepela, ulje radosti mjesto žalosti, odijelo za pohvalu mjesto duha tužnoga“  (Isaija 61,3).

Mi to ne možemo činiti ako smo sebični i živimo samo radi ličnog zadovoljstva i neumerenog ugađanja sebi. Naš posao je zacrtan.

**Odgovorite****

`1.	Da li je Bogu stalo do onih koji stradaju i pate? Ako jeste, zašto ne čini ništa da bi to zaustavio?`

`2.	Mogu li hrišćani biti siromašni ako to iole zavisi od Boga?`

`3.	Šta je važnije: olakšati ljudske patnje ili objavljivati evanđelje? Na koji način se naš humanitarni rad može razlikovati od onog što čine sekularne organizacije?`

*Herman Tambo, Najrobi, Kenija*
