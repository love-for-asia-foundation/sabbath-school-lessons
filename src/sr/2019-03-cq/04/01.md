---
title:  Jedan mali čin ljubaznosti
date:   20/07/2019
---

><p>Tekst za pamćenje</p>
> »Sudite ubogome i siroti, onoga koga gone i ništega pravdajte. Izbavljajte ubogoga i ništega, iz ruke bezbožničke otimajte.« (Psalmi 82,3.4)

### Uvod (Psalmi 82,3.4)

„Mislim da ne mogu ni korak dalje“, rekao je Martin odmahujući glavom umorno i dajući znak svom prijatelju da stane. Stali su ispred ulaza na trg Svetog Georga u Ajzenahu u Nemačkoj. Njegov prijatelj je klimnuo glavom. „I ja se tako osećam, Martine“, kazao je, „ali nismo ništa jeli čitavog dana“.   

Martin je prešao pogledom preko trga. „Znam“, rekao je utučeno. „Ali posle onog kako su se prema nama poneli pred prethodnim vratima, ne bih želeo ponovo da pokušam.“

Bilo je to godine 1497, a Martin Luter je tada imao četrnaest godina. Njegov otac je želeo da on dobije dobro obrazovanje, ali nije mogao to da mu priušti. Najbolja mogućnost koju je Hans Luter imao na raspolaganju bila je da pošalje sina u školu za horske pevače.

Crkva je vodila školu za horske pevače i pružala mogućnost siromašnim učenicima da „zarade“ svoju školarinu. Od njih se zahtevalo da obavljaju sitne poslove u lokalnoj parohijskoj crkvi i da pevaju od vrata do vrata moleći za hranu.

Život učenika škole za horske pevače bio je težak. Trepeli su zlostavljanje, prezir, odbijanje i često odlazili u krevet gladni.

Jednog posebno sumornog dana, Martin i njegov prijatelj su prosili hranu kao i obično. Bilo je užasno hladno, a oni su bili izgladneli. Dok su prolazili ulicom, jedna mlada žena po imenu Ursula posmatrala ih je kroz prozor svog stana na drugom spratu.

Prepoznala ih je iz svoje lokalne crkve i znala je da su učenici škole za horske pevače. Videla je kako ih grde dok su prolazili ulicom, i njeno srce je bilo dirnuto. Odlučila je da im priredi drugačije iskustvo.

Kad su stigli do njenih vrata, ona ih je širom otvorila i pozdravila ih sa toplim osmehom. A onda ih je, na njihovo čuđenje, pozvala da uđu, smestila ih pored tople peći i poslužila im izdašan obrok. Martin Luter je bio toliko preneražen njenom ljubaznošću da se rasplakao.

Ursula je uskoro saznala da su Martinovi roditelji rođaci njenog muža, Konrada Kote. Porodica Kota je pozvala Martina Lutera da stanuje kod njih i finansijski ga podržavala do završetka njegovog školovanja u Ajzenahu. On je živeo s njima do 1501. godine, kad je otišao na Univerzitet u Erfurtu.

Jednostavan čin ljubaznosti Ursule Kota imao je ogroman uticaj na život Martina Lutera. Usred očajanja i zlostavljanja kojima je bio obojen njegov svakodnevni život, njena ljubaznost je bila uže za spasavanje koje je ne samo uzdiglo njegov duh, već mu je bacilo tračak svetlosti na Božji karakter kakav nikad ranije nije ugledao.<sup>1</sup> 

*Sukešini Gunatileke, Melburn, Australija*

<sup>1</sup> 	Story of Ursula Cotta and Martin Luther taken from James Anderson, Ladies of The Reformation (Edinburgh, Scotland: Blackie and Son, 1855).
