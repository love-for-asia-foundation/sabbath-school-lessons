---
title:  Vuli Mai na Nona Cala na Tui
date:   16/06/2019
---

`Wilika na i talanoa ni nona vakabulai o Esekaia kei na nona sikovi koya na mata mai Papiloni. 2 Veigauna 32:25, 31; Aisea 38; 39.`

E kainaki nira gadreva na i talai mera raica na caka mana e na bula vinaka i Esekaia na tui. Ia e vaka me vakagaluya tiko o Esekaia na ka e yaco ena nona vakabulai. E sega ni bibi vua na kena rawa ni dolava na lomadra Vua na Kalou ke ra mai kila na ka e cakava na Kalou vua. E duidui sara na nona vakavinavinaka ena wase 38 kei na nona galu ena wase 39.

“Sa laivi koya na Kalou me vakatovolei koya.” E rui cecere na veisiko vakamatanitu, ia eda sega ni bau rogoca ni a kerea o Esekaia na veidusimaki ni Kalou. E sega tale ga ni bau vakalatilati na Kalou. E yali vakadua mai nona vakasama na ka levu e caka vua kei na nona matanitu. E yaco o koya me sa vakaliuci koya ga ka guilecava me vakaliuca na Kalou (2Veigauna 32:31).

`Era tiko oqo e ra e so na ka ni vuli me baleta na yalodina ni bula e vale e rawa ni tomiki mai na ka e yaco ena vale i Esekaia. Na cava tale ko rawa ni nanuma?`

Na veisiko kece e caka kina vale ni tamata lotu, e gauna donu me sotavi ira kina na i tokani i Karisito.

Era lewe vica wale sara na gade mai era dau goleva na veika vakayalo. Oqori me i tavi ni tamata lotu.

E sega ni gadrevi vua na tamata lotu me sakitaka yani na veika vakayago e taukena. Era kacivi ga mera vakatakilai Koya e kauti ira tani mai na “butobuto kina Nona rarama e veivakurabuitaki” (1 Pita 2:9) se mera kaya nira sa bula tu ga ena vukui Karisito (Efeso 2:4–6).

`Ko vakayagataka tiko vakaevei na nomu vale me i vakadinadina ni o tamata lotu? Ko na rawa ni wasei Karisito vakaevei vei ira era gade mai vei iko ki nomu vale?`