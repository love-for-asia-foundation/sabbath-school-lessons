---
title:  Veisusu kei na Veivakatisaipelitaki
date:   22/05/2019
---

`Na cava na revurevu ni nodrau veisusu na tama e rua ena Vakatekivu 18:18, 19 kei na 1 Samuela 3:10,14?`

E i tavi ni tubutubu me vakatisaipelitaka na luvena, mera yaco rawa mera tisaipeli i Jisu. E so na i tubutubu era nanuma ni gaunisala vinaka ni veisusu na veiwarolaki (V/balebale 22:15; 23:13; 29:15). Oqo, e so na tikina mai na i Vola Tabu era dau vakayagataki cala, ka ra nanumi ni kedra vakayagataki e rawa ni na moici ira na gone, ia e qai laurai ni dau vakavuna tale nodra vuki tani na gone mai vei ira na i tubutubu kei na Kalou.

E kaya na i Vola Tabu mera susugi na gone ena yalovinaka (Efeso 6:4; Kolosa 3:21) ka veivakatavulici ena yalosavasava (Same 78:5; V/balebale 22:6; Aisea 38:19; Joeli 1:3). Nida i tubutubu, e dodonu meda vakarautaki ira na luveda (2Koronica 12:14) ka i vakaraitaki vinaka me rawa nira vakadadamuria (Vakatekivu18:19; Lako Yani 13:8; Taito2:2). E tukuni, meda veidusimaki vinaka kina noda matavuvale (1 Timoci 3:4, 5, 12) ka tuberi ira na luveda (V/balebale 29:15, 17) ka veivuke me raici tiko na loloma ni Kalou (Aisea 66:13; Same 103:13; Luke 11:11).

E ka ni rarawa ni Vola Tabu e tukuni ira e so na i walewale veicalati ni veisusu: oi rau o Aisake kei Repeka e rau duidui ena nodrau totaki rau o Iso kei Jekope (Gen. 25:28), ka qai vakadadamuria na leqa vata qori vei Josefa o Jekope (Vakatekivu 37:3). O Ilai, e dina ga ni liuliu ni vakalotu, e sega ga ni vakadodonutaki ratou na luvena (1 Samuela 3:10–14). O Samuela, o koya a susu mai vei Ilai e qai yaco tale ga me tama e sega ni lewai ira rawa na luvena (1 Samuela 8:1–6). Na tui o Tevita, ena vuku ni nona veibutakoci kei na nona vakarota me caka na laba, era qai yaco mera vakadadamuri koya na luvena. Oi rau o Manasa na tui (2Tui 21:1-9) kei Easi (2 Tui 16:2-4) e rau a cabori ira na luvedrau vei ira na tevoro. Ia, era tiko tale ga o ira era vinaka me vakataki rau o Moatekai kei Etasa (Esiteri 2:7) ka vaka kina o Jope ena nona dau vuki masulaki ratou na luvena (Jope 1:4-5).

`Na cava e rawa nida vulica ena vuku ni valavala ni veisusu era laurai ena i Vola Tabu?`