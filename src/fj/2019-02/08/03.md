---
title:  Tubutubu Duadua
date:   20/05/2019
---

E dua na ka dina e sa sotavi vuravura tiko e baleta na nodra tiko na i tubutubu duadua, ka vuqa ga vei era marama.

Ena so na gauna eda dau raici ira na tubutubu duadua vaka dauveisusu era vakaluveni ena taudaku ni vakamau. Ia, e sega ni dau mai vaka tu ga oqori – o Eka e a vakasaurarataki me vakaluvenitaki koya o Eparama, ka qai tarava na nodrau vakatalai tani kei luvena (Vakatekivu 16:3, 4; 21:17). O Vaciseva e a vakabuketetaki koya na tamata kaukauwa duadua ni vanua o Isireli (2 Samuela 11:4, 5). O Ilaijia e a talai ki Sarifaci me vukea e dua na dawai e tina duadua (1 Tui 17:9). Ni vakatekivu me veiqaravi o Jisu, e a sa mai mate o Josefa na tamana caberaki ka biuti Meri tu mai me dawai ka tina duadua. Na mosi ni tina duadua kei na rarawa e koto vata kaya ka sotava o Meri e vakamacalataka o EG White ena Desire of Ages, dp.145.

Na tubutubu duadua e dua dina na i tavi dredre duadua. Era dau sotava e levu sara na bolebole ena vuku ni lewai vakamatau ni lavo, na bula vata kei ira na i tubutubu tale e so, vakasaqarai ni gauna ni vakacegu, qarai ni gauna kei na Kalou, kei na vakananumi ni nodra na raikiviti tale se segai.

`Na yalayala cava e rawa ni tomika e dua, oka kina o koya e tubutubu duadua, mai na veitikina qo: Jeremaia 31:25; Maciu 11:28; Jeremaia 29:11; 32:27; V/balebale 3:5, 6; Aisea 43: 1, 2.`

E kaya o Jemesa ni noda i tavi na lotu meda kauwaitaki ira na tubutubu duadua (Jemesa 1:27). Na veivuke e rawa ni oka tale ga kina na noda la’ki kauta mai na luvedra meda mai mea me rawa ni solia na gauna mera qarava kina na veitavi tale e so e vale, ka oka kina na masumasu kei na vulici ni Vosa ni Kalou. E rawa nida liga ni Kalou ena nodra vukei.

`Me donu tiko na noda rai, e rawa nida vukei ira vakaevei na tubutubu duadua?`