---
title:  Na i Tavi ni Cudru ena Veisei
date:   04/06/2019
---

O cei e se bera vakadua ni bau cudru? Na ka ga e leqataki ni o vakagolea na nomu cudru vua e dua na lewe ni matavuvale. Ni o sega ni vinakata mo vosota, na nomu cudru e sa rawa ni vuki me paisoni ka na vakavurea na mosi kei na rarawa e na veiwekani vakavale.

`Ni o wilika na Efeso 4:26, 27 kei na Dauvunau 7:9, ko na kila vakaevei na cudru baleta ni uqeti na lomamu e na vuku ni dua na ka e caka kei na cudru e i valavala ca? Na cava na kedrau duidui?`

`O ira na noda lewenivale era dau vakacudrui keda ena kena i valavala cava ga, na i vakasala e koto me baleta ka tukuni ena Jemesa 1:19,20?`

Kevaka ko cudruvaka e dua na ka, mo kua ni vakatara me ovici iko me vaka na o loaloa, vukica ki na ka e na kauta mai na vinaka. Masulaki ira era vakaleqai iko ka vakacacani iko, vosoti ka mo yaco mo vuni veivakalougatataki vei ira. E na tekivu me dredre e liu, toso tiko ga, laiva na Kalou me vakavotukanataka.

E rawa ni tiko sara ga ena vale eda tubu cake mai kina na wakatu ni cudru qori. Dau vakawasoma mera dau basika na tamata cudrucudru mai na vuvale cudrucudru, baleta ni oqo ga na ka era sarava voli mai, mai na nodra se gone. E rawa ni vu mai na gagadre e sega ni sotavi se mai na vuvu, me vakataki Keni, o koya ka qai labati tacina.

E rawa ni tiko na vuna vinaka ko cudru kina, ia kua ni vakatara me tiko voli kei iko. Kua ni vakalecalecava se vakadonuya, ia kerea Vua na Kalou me vukei iko kina (Roma 12:21).

`E tiko e so na ka e dau vakavuna noda cudru, ka dau mosimosi sara vei keda. E rawa nida kaya ni sa dodonu noda cudru. E rawa vakaevei ni kauta laivi vei keda na Kalou na cudru oqori?`