---
title:  Yali ni Bula
date:   30/05/2019
---

E matata tiko vei keda na dina ni mate. Eda wilika, raica, ka rairai eda sa bau voleka tale ga ni sota kaya.

`E vakamacalataki vakacava na 1 Koronica 15:26 na mate ka cava na vuni kena vakamacalataki va’ qori?`

O cei e sega ni bau okati mate me vaka kena meca? Ke ra mate nira tu vata kei na Turaga, e vaka wale ga na sauriva ni mata vei ira nira sa vakaturi cake tale ki na bula tawa mate rawa. “Vei ira era vakabauta, na mate e dua wale ga na ka lailai.... Vua e lotu na mate e dua wale ga na moce, e gauna lailai ni vakanomodi kei na buto. Na bula e sa vuni mai vei Karisito ena Kalou, ni sa “rairai mai na Karisito, na noda vuni bula, dou na qai rairai vata kaya ena i ukuuku.’ ”—Ellen G. White, The Desire of Ages, dp. 787.

O ira ga na weka ka ra bula era na vakila tiko na mosi levu ni veitalatala. Io, na mosi va’ qo e dau tiki tu ni bula, ka na dau yaco ga mai ni sa mai kau tani ena mate e dua vei keda eda dau lomana.

E sega ni dau tautauvata na i valavala ni noda dau lolosi, e dau vakai vakatagedegede ga na kena dau caka. Na kena i matai na kurabui ka sega ni via vakabauta na kena sa yaco na mate ko ya. Na kurabui e yaco me baleta na kena vakasauri na veitalatala ka rawa ni tolu na vula taucoko na kena yaco tiko. Ena loma ni gauna qori e rawa ni dau ologi koya ena nona vakananumi na veika e a dau vakayacora o koya e sa mai mate. Na dede ni gauna ni nona dau talanoataki e rawa ni taura e vuqa na vula ki na dua na yabaki.

Na kena i karua na yalolailai kei na vakaloloku e rawa ni dau dede sara ka yaco ena kena sa qai ciqomi ni sa yaco dina na veitalatala. E rawa ni dau yaco ena gauna qo na cudrucudru, vakaisaisa kei na lomaleqa. Ni sa oti vinaka na gauna ni rarawa, e sana qai tu vinaka tale na bula ka qaravi tale na i tavi.

`Na vakacegu cava era solia na veitikina qo? Roma 8:31–39, Vakatakila 21:4, 1 Koronica 15:52–57.`