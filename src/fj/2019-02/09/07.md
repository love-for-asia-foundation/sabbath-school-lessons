---
title:  Na i Kuri Ni Vuli
date:   31/05/2019
---

E vuqa era sa vakaleqai baleta na nodra sa bobula tu. Era bobula ni nodra gagadre ka ra vakayalia kina nodra i yau, cakacaka, bula vinaka ni yagodra kei na nodra galala. Ia o Jisu e mai solia vei keda na galala (Joni 8:36). E yalataka tale ga o Koya ni na dau tiko ga kei keda (Maciu 28:20; Aisea 43:2); ka sega kina ni yaga meda vala duadua ena noda i valu ka ni valu oqori e Nona (1 Samuela 17:47). Ena noda ga na qaqa (1 Pita 1:3–9). Kua ni vakatara na ka o bobula tiko kina me lewai iko tiko. Dro vei Jisu! O Koya na kena dau me sotava na leqa cava ga.

“Ni voliti keda na dredre kei na veivakatovolei meda dro sara Vua na Kalou, ka nuitaki Koya ni rui kaukauwa ka na vakabulai keda ka ia na veisereki. Meda votai ena Nona loloma nida kerei Koya. Me noda i tavi dodonu na masu, ka meda guilecava meda vakavinavinaka? E sega li ni ganita meda vakavinavinaka Vua na noda i vurevure ni veivakalougatataki? Io, meda susuga na dau vakavinavinaka. Meda dau vakananuma voli na loloma ni Kalou, ka vakalavelaveta na Yacana tabu, ke mani basai keda sara tiko mada ga na rarawa kei na yalolailai.”—Ellen G. White, Selected Messages, book 2, dp. 268.

**Taro ni Veiwasei**

`1. Wilika tale na veika e vola o Ellen G. White e na vuli ni Vakaraubuka. Na i nuinui cava e rawa nida tomika mai keri me baleti keda? E bibi sara, e na rawa vakaevei nida vakayagataka na veiyalayala ni qaqa oqo mera ka dina kina noda bula? Na cava na vuna, ni levu tu na veika era yalataki vei keda ena vukui Karisito, eda sega ni qai dau yacova sara tiko yani na ka dina e dodonu me rawati?`

`2. Na cava e rawa ni “vakarautaki” kina na noda vakasama e na veisiga . . . e na veika me baleta na Yalo Tabu? (Roma 8:5, RSV). Na cava na kena i balebale oqori? Na cava e gadreva na Yalo Tabu? Na cava ko dau sarava, wilika se vakasamataka me baleta na ka oqori e vaka e dredre kina vei iko mo rawata na ka oqori ena nomu bula?`

`3. Vakananuma toka mada vakabibi na vakasama ni sa rawa nida toka oi keda yadua e na tai oqo se tai o ya ni veilecalecavi qaqa levu, ka sega kina na tu e loma-donu. Na cava na revurevu ni tukutuku dina taucoko ka vakarerevaki oqori? Na cava e na vakayacora e na vuku ni noda sana kila na dina bibi oqo, me baleta na i valavala ni noda bula voli kei na veidigidigi eda na dau vakayacora, e na veika “lalai” sara mada ga?`