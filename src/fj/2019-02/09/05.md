---
title:  Oti na Galala
date:   29/05/2019
---

Na Kalou duadua ga e kila tiko na i wiliwili ni tamata era sa sega ni lewai ira rawa tu vakamatau. O ira mada ga na dauvakadidike era sega tiko ni kila se vu vakacava na leqa, ka dina ga ni sa rawa vei ira mera kila na tiki ni mona e dau uqeta na tamata me taleitaka e dua na ka. Na kena kilai na vanua e yaco kina na lewa me caka e dua na ka, e sega ni tautauvata mai na veivakagalalataki mai na leqa ni nona sega ni lewai koya rawa.

Na nona sa sega ni lewai koya rawa tu e dua, e sa dua na leqa levu – na leqa ni nona sa bobula tu ki na ka e vakabobulataki koya. Na nona leqa o koya e vakaleqai era mai leqa kece kina na lewenivale.

Na wai gaga ni veivakamatenitaki, na olokaolo, tavako, veimau i lavo, sara i yaloyalo ca, veimoceri, se kakana sara mada ga, era yaco mera veivakabobulataki nira sa sega ni rawa nira tarovi ira rawa mai vei ira o ira era vakayagataki ira – e sa tiki ni nodra bula, ka dina ga nira kila tiko ni rawa ni vakaleqai ira. Ni o marautaka tiko na galala ni digidigi e nomu, ia, o sa bobula ga ki na ka ko sa bobula kina, ka e keri sara ga e sa mai oti kina na nomu galala (2 Pita 2:19).

`Na cava soti e rawa ni vuni noda bobula na tamata? Luke 16:13; Roma 6:16, Jemesa 1:13–15, 1Joni 2:16.`

E sega ni rawa nida kaya ni rau tautauvata na i valavala ca kei na noda sega ni lewai keda rawa mai na noda cakava e so na ka ca. E rawa vei iko mo cakava e dua na ca ko sega ni bobula kina, ka qai yaco e muri mo kena bobula. E rawa duadua ga ni levei oqori ena kaukauwa ni Kalou ka me vakavouya na yalo (Kalatia 5:24; Roma 6:8-13; 13:14).

`O cei e sega ni sa bau vakaleqai ena leqa ni nona sa sega ni lewai koya rawa tu vakataki koya? E rawa vakaevei mo vukei ira mera kila ni rawa nira vukei mai vei ira na kena dau, ke ra mani tamata lotu sara mada ga?`