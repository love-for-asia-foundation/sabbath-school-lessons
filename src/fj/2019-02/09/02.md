---
title:  Vakayali ni Bula Vinaka
date:   26/05/2019
---

E sa udolu vakacaca na yabaki na noda sa lako sivia mai na kau ni bula, ka sa rawa nida vakila e yagoda. Wale tiko ga qo, kevaka e sega ni kacivi koso na noda bula ena vuku ni lomaocaoca, eda sana vakila tiko mai na malumu sobu ni bula e na kena balavu tiko na gauna ni bula.Se mataqali yali vakacava ni bula e sotavi, ena vakaevei beka na kena mosimosi, sega ni baleta na kena yaco vei keda, ia vua tale e dua ena noda matavuvale? E vica mada na i tubutubu nira mosi tiko na luvedra era dau diva lo tu me o ira era sotava tiko na mosi ka sega ni o luvedra? Ia, e leqa ni sega ni dau yaco me vaka o ya.

`Era tautauvata ena cava na veitikina qo? Marika 5:22–24,35–43; Maciu 15:22–28; Luke 4:38,39; Joni 4:46–54.`

Na veitikina qo, e baleta na kerei nei Jisu mai vua na weka me baleta na vakabulai ni lewe ni vuvale.

E sega ni ka me cegu tarotaki, ka ni matata tu nida sotava tiko na rarawa e na vuku ni vuravura leqa eda bula tiko kina. Ni tarai vuravura na ca, e sega wale ga ni mai yaco kina mate, e basika tale ga na lomaocaoca, na mosi, na cudru, na yalolailai, na tauvi mate kei na mate ca. Ni yacovi keda na leqa ni vakasama e rawa ni yacovi keda na veilecayaki, cudru, kidroa ka da via qolouvaka mai, “Noqu Kalou! noqu Kalou! o ni sa biuti au ena vuku ni cava?” (Same 22:1). Me vakataki Tevita ga eda na via taroga na Kalou ena vuku ni noda leqa.

Eda na sega tiko ga ni kila na ka me baleta na tauvimate kei na rarawa me yacova na kedrau sa mai kau tani ena lesu mai i Jisu. Ia, e se rawa tiko ga nida volekata na Kalou ena gauna ni rarawa me vakataki Jope (Jope 42:5). O Paula e kaukauwa cake nona qaravi tavi ena gauna e rarawa tu kina (2 Kor. 1:3–5)—oqori kevaka eda sega vakatara me i vakatatao vei keda.

`Se da sotava tiko na mosi se tauvimate, se sotavi rau tiko e dua e vale, na vosa ni yalayala cava e rawa ni veivakadeitaki tiko? E veivakadeitaki vakaevei na dina ni rarawa i Jisu e na kauveilatai? E dusia vakaevei vei keda na dina ni loloma ni toka e na kauveilatai, ka rawa vakaevei nida lomana tiko ga na noda matavuvale ena gauna e sotavi tiko kina na rarawa?`