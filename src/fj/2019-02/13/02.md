---
title:  Na Parofisai ni Yalo Tavuki
date:   23/06/2019
---

`Vakatautauvatataka na veika e yalataki me baleta na lako mai ne i Ilaijia kei na veika era tukuni baleta ena Veiyalayalati Vou. Malakai 4:5, 6; Maciu 11:14, 15; 17:10; Marika 6:15; Luke 1:17.`

Ena gauna i Malakai, na vakamamasu vei Isireli ni Kalou: “Dou lesu mai vei Au, Au na qai lesu yani vei kemudou” e a sotava na veicoqacoqa: “Me keitou lesu vakaevei?” (Malakai 3:7). E vakacudruya na parofita na vosa lesu qo, ka kaya kina ni na soli tale e dua na gauna me ia na veisau. Ni nanuma lesu na kaci me yaco na veisau ne i Ilaijia (1 Tui 18:37), e mani yalataka kina o Malakai ni na lesu tale mai o koya me “vukica na lomadra na qase vei ira na gone kei na lomadra na gone vei ira nodra qase ” (Malakai 4:6).

O ira na Jiu era nanuma ni na rairai tale mai vakatamata o Ilaijia me mai vakarorogotaka na Nona sana yaco mai na Mesaia, ia o Jisu e kaya ni sa i Joni na Dauveipapitaisotaki o Ilaijia (Maciu 11:14, 15; Luke 1:17).

`Na cava ko nanuma ni balebale ni vosa na “vukica na lomadra”?`

E rawa ni baleta na lesu tale ne i Isireli Vua na Tamadra na Kalou (Aisea 63:16) ka sa gole tani mai na Nona cudruvi ira na luvena (Maika 7:18, 19) kei na Nona kacivi ira mera lesu Vua (Aisea 44:22; Malakai 3:7). E rawa tale ga ni baleta na nodra sema tale kivei ira nodra qase (Vakarua. 4:29–31). E rawa vaka kina ni baleta na kena vakavoui tale na bula vakamatavuvale (Vosa Vakaibalebale 2:21).

`Na i sema cava e tiko vei rau na vakavoui tale ni sema Vua na Kalou kei na i sema vakamatavuvale? Na cava na vuna e dodonu me liu e dua ka muri o koya tale ka dua?`