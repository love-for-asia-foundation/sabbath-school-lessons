---
title:  Tilskynd hinanden til gode gerninger
date:  26/09/2019
---

Selv med de bedste motiver og intentioner kan det være både vanskeligt og nedslående at arbejde for Gud, selv om vi tror, at vi står på hans og det godes side. Verdens tristhed og smerte er virkelig. Dette er en af grundene til, at vi har brug for en menighed. Jesus gav os en model for denne slags støttende fællesskab i sit samvær med disciplene. Meget sjældent sendte han dem ud alene, og selv når det skete, ville de snart mødes igen for at dele deres erfaringer og forny deres energi og mod.

`Læs Hebr 10,23-25. Hebr 10,25 er det mest kendte af disse vers; men hvad siger de to foregående vers, som giver os en større forståelse af denne velkendte tekst? På hvilke måder kan vi tilskynde hinanden ”til kærlighed og gode gerninger“?`

I næsten en hvilken som helst opgave, sag eller projekt kan en gruppe, som arbejder sammen, udføre langt mere end, hvis alle disse mennesker arbejdede hver for sig. Det minder os igen om billedet af menigheden som Kristi legeme (se Rom 12,3-6), hvor vi alle har en forskellig, men supplerende rolle at spille. Når vi alle gør det, vi er bedst til, og gør det på en måde, som accepterer alles indsats i et samarbejde, kan vi i tro have tillid til, at vores liv og arbejde kan gøre en forskel for evigheden.

Resultater er vigtige, når vi ønsker at gøre det rette. Resultater handler om mennesker og deres tilværelse. Men nogle gange er vi nødt til at overlade det til Gud, hvad resultatet skal blive. Nogle gange, når vi arbejder for at afbøde fattigdom, beskytte de svage, befri de undertrykte og tale for de stumme, ser vi meget lidt fremgang. Men vi har håbet om, at vi arbejder for en langt større og i sidste ende vindende sag: ”Lad os ikke blive trætte af at gøre det, som er ret; vi skal til sin tid høste, blot vi ikke giver op. Så lad os da gøre godt mod alle, så længe det er tid, især mod vore trosfæller“ (Gal 6,9-10; se også Hebr 13,16).

Dette er grunden til, at vi er kaldet til at tilskynde hinanden. Vores retfærdige Gud og vores retfærdige fællesskab er vores største støtte. Vi inviterer andre til at slutte sig til os i dette fællesskab med Gud.

`Til at tænke over. Kender du nogen eller ved du om nogen, som regelmæssigt arbejder for at afbøde andres lidelser? Hvordan kan du opmuntre den person eller gruppe i det gode arbejde, de udfører?`