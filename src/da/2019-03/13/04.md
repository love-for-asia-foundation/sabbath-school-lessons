---
title:  At nå mennesker
date:  24/09/2019
---

Menighedens drøftelser kører af og til fast i et tilsyneladende behov for at vælge at fokusere på enten socialt arbejde eller evangelisk arbejde, velgørenhed eller vidnetjeneste, retfærdighed eller evangelisme. Men når vi får en bedre forståelse af disse begreber og ser på Jesu arbejde, forsvinder forskellen, og det går op for os, at forkyndelsen af evangeliet er nært knyttet til at hjælpe andre.

Ellen White forklarer det på denne måde: ”Vi kan kun komme i forbindelse med offentligheden, hvis vi bruger Kristi fremgangsmåde. Frelseren færdedes blandt mennesker og viste dem, at han ønskede dem det bedste. Han havde medfølelse med dem og hjalp dem med at løse deres problemer. På den måde fik de tillid til ham. Så sagde han til dem: ‘Følg mig.’ … Vi skal hjælpe de fattige, pleje de syge, trøste de sørgende og de efterladte, undervise de uvidende og vejlede de uerfarne. Vi skal græde med de grædende og glæde os med de glade“ (Ellen White, Vejen til et bedre liv, s. 84).

Som vi har set, var disse to sider af Guds rige, retfærdighed og evangelisme, nært forbundet med hinanden, ikke alene i Jesu arbejde, men også i hans første befaling til disciplene: ”Gå ud og prædik: Himmeriget er kommet nær! Helbred syge, opvæk døde, gør spedalske rene, driv dæmoner ud. I har fået det for intet, giv det for intet“ (Matt 10,7-8). Kort sagt, en af de bedste måder at nå andre med evangeliet er at hjælpe dem med det, de har brug for.

`Læs 1 Pet 2,12 Fil 2,15. Hvad siger Peter og Paulus om gode gerningers stærke vidnesbyrd?`

Med en bredere forståelse af Guds gode nyheder giver evangelisme uden en stærk interesse for mennesker ingen mening. 1 Joh 3,16-18 og Jak 2,16 understreger modsætningen i forkyndelsen af evangeliet, hvor det ikke omsættes i handling. Evangelisme er bedst, når de gode nyheder om håb, frelse, omvendelse, forvandling og Guds altomfavnende kærlighed er et udtryk for ret og retfærdighed.

Både evangelisme og ønsket om retfærdighed udspringer af, at vi ser Guds kærlighed til de fortabte, nedbrudte og sårede mennesker. Vi vil ikke vælge den ene opgave frem for den anden. I stedet arbejder vi sammen med Gud for mennesker og opfylder deres største behov, idet vi benytter alle de resurser, Gud har betroet os.

`Til at tænke over. Hvordan kan vi sikre os, at vi ikke forsømmer at forkynde evangeliet om frelse, mens vi udfører gode gerninger for andre?`