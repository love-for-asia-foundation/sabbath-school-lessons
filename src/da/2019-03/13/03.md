---
title:  En tjenende rest
date:  23/09/2019
---

Standarddefinitionen på ”Guds rest“ i de bibelske profetier finder vi i Åb 12,17: de ”som holder fast ved Guds bud og ved Jesu vidnesbyrd“ (se også Åb 14,12). I Bibelens beretning beskriver disse kendetegn Guds folk i de afsluttende faser af jordens historie. Men i Bibelens beretninger finder vi også eksempler på, hvordan en sådan rest opfører sig, og specielt hvordan disse mennesker tjener andre.

`Læs 2 Mos 32,1-14 Åb 12,17. I denne sammenhæng er Moses’ eksempel overvældende. Hvilken lighed er der mellem Moses i denne beretning og Guds rest, som den beskrives i Åbenbaringens Bog?`

I sin vrede over Israel truede Gud med at udrydde dem og overføre løfterne til Abraham om, at hans efterkommere skulle blive et stort folk, til Moses og hans familie (se 2 Mos 32,10). Men det ønskede Moses ikke. I stedet dristede han sig til at argumentere med Gud. Han siger, at det ikke vil være godt for Guds omdømme, hvis han gjorde, som han truede med (se 2 Mos 32,11-13). Men Moses går videre endnu og er villig til at ofre sit eget liv for at formilde Gud.

Det havde været en kamp for Moses at lede disse mennesker gennem ørkenen. De havde klaget og skændtes næsten lige fra det øjeblik, han førte dem i frihed. Og alligevel siger Moses til Gud: Hvis du ikke kan tilgive dem, ”så slet mig af den bog, du fører“ (2 Mos 32,32). Hvilket eksempel på selvopofrelse og forbøn for dem, der slet ikke fortjener det! Og hvilket symbol på hele frelsesplanen!

”Da Moses gik i forbøn for Israel, blev hans frygtsomhed overvundet af hans dybe interesse for og kærlighed til dem, han havde været Guds redskab til at gøre så meget for. Herren lyttede til hans uegennyttige bøn og opfyldte den. Gud havde sat sin tjener på prøve. Han havde prøvet hans troskab og hans kærlighed til dette fejlende, utaknemmelige folk, og Moses havde bestået prøven med ære. Hans interesse for Israel skyldtes ikke egenkærlige motiver. Guds udvalgte folks vel betød mere for ham end personlig ære, ja, mere end at blive stamfader til et stort folk. Gud fandt behag i hans trofasthed, hans gode hjertelag og hans troskab, og fordi han var en tro hyrde, betroede Gud ham den store opgave at lede Israel til det forjættede land“ (Ellen White, Patriarker og profeter, s. 160).

`Til at tænke over. Hvad fortæller dette os om, hvordan vi, så vidt det er muligt, bør behandle dem, der begår fejl?`