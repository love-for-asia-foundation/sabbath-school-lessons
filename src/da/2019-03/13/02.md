---
title:  Redskaber til forandring
date:  22/09/2019
---

I de første kapitler i Apostlenes Gerninger har vi set, hvordan de første kristne grundlagde et fællesskab, der var forskelligt fra andre, hvor de tog sig af deres nødlidende og sammen arbejdede også for dem, der stod uden for deres gruppe. De tilbød hjælp, hvor der var behov for det, og inviterede mennesker til at få del i det, Gud gjorde iblandt dem.

Paulus føjer en række andre billeder til Jesu brug af salt og lys for at beskrive menighedens gerning i verden. Han karakteriserer bl.a. dem, der lever som Guds folk, som et offer (se Rom 12,1), som Kristi legeme (se 1 Kor 12,12-20), som udsendinge (se 2 Kor 5,18-20), og som parfume (se 2 Kor 2,14-16). Alle disse billeder taler om rollen som repræsentanter eller redskaber for Guds rige her og nu, midt i en verden, som er ødelagt af den store strid.

`Gennemgå hver af beskrivelserne ovenover. Hvilken af dem beskriver bedst den måde, du kunne tænke dig at repræsentere Gud på, hvor du bor? Hvorfor?`

Hvert af disse billeder er knyttet sammen med handling. Vi udfører ikke disse handlinger for at blive gode nok i Guds øjne, men fordi vi allerede er accepteret af Gud gennem Jesu offer. Vi svarer på Guds kærlighed og nåde ved at være hans redskaber i en såret og døende verden.

Men der er også en dybere forståelse af disse billeder: Guds rige handler om Guds kærlighed og nåde. Når vi genspejler kærlighed og nåde mod andre, har vi del i Guds rige her og nu og er med til i praksis at vise andre mennesker, hvordan Guds rige er.

Under international lov er en nations ambassade anerkendt som en del af den nation, den repræsenterer. Det gælder også den fysiske tilstedeværelse i et fremmed land, måske langt væk fra moderlandet. På samme måde ser man her og nu glimt af Guds evige rige, når mennesker i deres liv viser, hvordan Guds rige er. Disse glimt giver os en forsmag på det ondes endelige nederlag. På denne måde kan vi som Kristi ambassadører, som hans udsendinge, erfare virkeligheden af hans kærlighed og retfærdighed i vores egne liv, i menigheden og i de menneskers liv, vi ønsker at hjælpe.

`Til at tænke over. Læs 2 Kor 2,16. Hvilken forskel er der mellem de to dufte, og hvordan kan du vide, hvilken slags du er?`