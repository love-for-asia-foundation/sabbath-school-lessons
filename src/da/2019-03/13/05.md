---
title:  Nåde inden for menigheden
date:  25/09/2019
---

I begyndelsen af Jobs Bog henviser Gud til Job som et eksempel på et menneske, der lever et retfærdigt og retskaffent liv i trofasthed mod ham. Det er bemærkelsesværdigt, at Gud lader sit omdømme være afhængigt af, hvordan hans folk lever deres liv på jorden. Men Paulus udvidede den tillid, Gud har til nogle af sine ”hellige“ til at indbefatte hele menigheden. ”Så at Guds visdom i al sin mangfoldighed nu gennem kirken kan blive gjort kendt for myndigheder og magter i himmelrummet“ (Ef 3,10)

`Læs Ef 2,19. Hvad tror du er indbefattet i tanken om, at menigheden er Guds husstand? Hvordan bør dette billede påvirke den måde, den organiserede kirke fungerer?`

I en hvilken som helst organisation eller gruppe vil den måde, medlemmerne bliver behandlet på, være et udtryk for gruppens grundlæggende værdier. Som Guds husstand har menigheden det allerhøjeste kald at leve op til. ”For Gud er ikke forvirringens, men fredens Gud – som i alle de helliges menigheder“ (1 Kor 14,33).

Værdier som ret og retfærdighed, nåde og kærlighed, som de viser sig i Guds ret, retfærdighed, nåde og kærlighed, bør styre alt, som sker i menigheden. Disse principper bør vejlede menighedens ledere lige fra de lokale menigheder til den verdensomspændende organisation i måden, hvorpå de tager beslutninger og viser omsorg for ”disse mine mindste“ i menighedsfællesskabet. De bør også være rettesnoren for, hvordan vi løser de konflikter, som af og til opstår blandt medlemmerne. Hvis vi ikke kan behandle vores egne med retfærdighed og værdighed, hvordan skal vi kunne gøre det over for andre?

Når kirken ansætter arbejdere, bør den være en gavmild arbejdsgiver, som sætter menneskene højere end andre hensyn. Den bør arbejde imod uretfærdig behandling af medlemmerne. Menighederne bør være sikre steder, hvor alle medlemmer gør, hvad de kan for at beskytte de svage. Og som vi ser i den første menighed, bør medlemmer af menighedens fællesskab være særligt villige til at give for at støtte dem i menighedsfamilien, som lider eller er i nød.

Jesus gav følgende bud. Han udtalte, at ikke alene ville det forvandle de troendes fællesskab, men det ville også vise dem, der så det, hvordan deres tro kom til udtryk: ”Et nyt bud giver jeg jer: I skal elske hinanden. Som jeg har elsket jer, skal også I elske hinanden. Deraf kan alle vide, at I er mine disciple: hvis I har kærlighed til hinanden“ (Joh 13,34-35).