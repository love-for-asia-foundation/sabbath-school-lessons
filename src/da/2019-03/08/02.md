---
title:  Introduktion til Bjergprædikenen
date:  18/08/2019
---

Bjergprædikenen er Jesu længste prædiken eller samling af undervisning. Hans tre kapitler lange oversigt over livet i Guds rige begynder med en erklæring om værdier, der er blevet kendt som saligprisningerne.

`Læs Matt 5,2-16. Hvilke fællestræk er der mellem de ni slags mennesker, som Jesus beskriver som salige?`

Ordene har en dyb åndelige anvendelse; men vi må ikke glemme deres praktiske side. Jesus talte om at se både vores egen fattigdom og verdens. Han talte også om retfærdighed, ydmyghed, barmhjertighed, fredsstiftelse og hjertets renhed. Vi bør lægge mærke til den praktiske forskel, disse egenskaber vil gøre i vores liv og i verden. En sådan praktisk læsning understreges i Jesu næste udtalelse, hvor han formanede disciplene om at være verdens salt og lys (Matt 5,13-16).

Når salt og lys bruges på den rette måde, vil de gøre en forskel. Salt fremhæver smag og konserverer den mad, det tilsættes. Det symboliserer det gode, vi bør gøre for dem, vi færdes iblandt. På samme måde skubber lyset mørket bort og afslører forhindringer og farer. Dermed gør det et hus eller en by et tryggere sted og giver et navigationspunkt, selv når man er et godt stykke derfra. Som et lys i en mørk nat, sagde Jesus, ”skal jeres lys skinne for menneskene, så de ser jeres gode gerninger og priser jeres fader, som er i himlene“ (Matt 5,16).

Både symbolet med lys og med salt peger på vores ansvar som disciple mht. indflydelse på og forbedring af vore medmenneskers tilværelse. Vi er salt og lys, når vi lever et liv, hvori vi sørger på den rette måde, har rene hjerter, udøver ydmyghed, viser barmhjertighed, stifter fred og udholder forfølgelse. Jesus begynder altså sin prædiken med et kald til at legemliggøre hans riges ofte undervurderede værdier.

`Til at tænke over. På hvilke måder fungerer din lokale menighed som salt og lys i lokalsamfundet? Hvordan er lokalsamfundet blevet et bedre sted takket være jeres menighed? Hvilken forskel ville det på den anden side gøre, hvis I nedlagde menigheden?`