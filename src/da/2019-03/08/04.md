---
title:  Den barmhjertige samaritaner
date:  20/08/2019
---

`Læs Luk 10,25-27. Den lovkyndige, som stillede Jesus spørgsmålet, kom med en standardopsummering af de gammeltestamentlige bud om, hvordan man skulle leve et gudfrygtigt liv. Hvordan hænger disse to bud sammen?`

Når Jesus blev udspurgt, afsluttede han tit sine svar med en konklusion, der var meget anderledes, end spørgeren forventede. I forbindelse med påbuddet i 3 Mos 19,18: ”du skal elske din næste som dig selv“, lader det til, at mange af de religiøse ledere på Jesu tid havde tilbragt meget tid og energi på at debattere omfanget af og grænserne for dette ”nabo“-princip.

Jesus havde allerede forsøgt at udvide sine efterfølgeres forståelse af det udtryk, idet han formanede dem til ikke alene at elske deres næste, men at gøre godt mod alle: ”Men jeg siger jer: Elsk jeres fjender og bed for dem, der forfølger jer, for at I må være jeres himmelske faders børn; for han lader sin sol stå op over onde og gode og lader det regne over retfærdige og uretfærdige“ (Matt 5,44-45).

Men da en ekspert i loven forsøgte at sætte Jesus på prøve, tyede eksperten til det meget debatterede spørgsmål: ”Hvem er så min næste?“ (Luk 10,29). Som svar fortalte Jesus historien om den barmhjertige samaritaner; men det egentlige svar på den lovkyndiges spørgsmål var ikke at definere begrebet ”næste“. I realiteten sagde Jesus: ”Gå og vær en næste for alle, som har brug for din hjælp“ (se Luk 10,36-37).

`Læs Luk 10,30-37. Hvilken betydning har den kontrast, som Jesus opstiller mellem de tre personer, som så den nødlidende mand i vejsiden?`

Som det var almindeligt i Jesu undervisning, rettede han sin hårdeste kritik mod dem, der hævdede at være religiøse, men som udviste meget lidt omsorg for andre mennesker. ”I fortællingen om den barmhjertige samaritaner giver Kristus et eksempel på sand gudsfrygt. Han viser, at den ikke består af systemer, trosbekendelser eller ritualer, men i at udføre kærlige gerninger, at gøre mest muligt godt mod andre og i ægte barmhjertighed“ (Ellen White, Jesu liv, s. 359).

I sit svar peger Jesus på en udenforstående, en der ikke blev opfattet som tro imod Gud, for at vise, hvori Guds kald består til alle, der hævder at være hans efterfølgere. Når vi ligesom de første lyttere kommer til Jesus og spørger, hvad vi skal gøre for at arve evigt liv, er hans svar, at vi skal gå og være næste for enhver, som er i nød.