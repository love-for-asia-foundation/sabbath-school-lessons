---
title:  Mine mindste brødre
date:  22/08/2019
---

Ved en anden anledning blev Jesus stillet et spørgsmål, hvortil han svarede på en helt anden måde, end man måske kunne forvente. Vi finder situationen i Matt 24 og 25. Disciplene kom til Jesus og spurgte ham om ødelæggelsen af templet i Jerusalem og tidspunktet for hans genkomst (se Matt 24,1-3). I konklusionen på sit lange svar henviste Jesus til dette at give mad til de sultne, noget at drikke til de tørstige, at modtage fremmede, klæde de nøgne, tage sig af de syge og besøge dem, der er i fængsel. Han forsikrede dem om, at ”når I gjorde dette – eller undlod at hjælpe – en af disse mine mindste brødre, har I gjort det mod mig“ (se Matt 25,40. 45).

Dette hænger sammen med det spørgsmål, der begyndte denne undervisning. Jesus gav et billede på den sidste dom. I hele Matt 24 svarede Jesus mere direkte på disciplenes spørgsmål med tegn og advarsler om Jerusalems ødelæggelse og verdens ende; men han understregede behovet for at ”våge“ og leve ret i lyset af løftet om hans komme. I den første del af Matt 25 understreger historien om de kloge og tåbelige brudepiger behovet for forberedelse på et uventet eller forsinket komme. Historien om de tre tjenere fortæller om behovet for at leve ret og produktivt, mens man venter. Og så kommer lignelsen om fårene og bukkene, som handler mere specifikt om de opgaver, som Guds folk skulle være optaget af.

`Læs Matt 25,31-46. Hvad fortæller Jesus os her? Hvorfor handler dette ikke om frelse ved gerninger? Hvad lærer hans ord her om, hvad det virkelig betyder at have tro, der fører til frelse?`

Jesu udtalelse om, at når vi tjener andre, gør vi det mod ham, bør forvandle alle vores medmenneskelige forhold og vores holdning. Forestil dig at være i stand til at invitere Jesus på et måltid eller besøge ham på hospitalet eller i fængslet. Jesus sagde, at når vi gør dette for mennesker i vores lokalsamfund, gør vi det mod ham. På denne måde tilbyder han os en fantastisk mulighed.

`Til at tænke over. Læs, hvad Jesus sagde i Matt 25,31-46, mens du beder. Hvordan skal vi forstå tanken om, at han sidestillede sig med de sultne, de nøgne og de fængslede? Hvilket stort ansvar lægger det på os og måden, vi lever på?`