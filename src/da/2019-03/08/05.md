---
title:  Den rige mand og Lazarus
date:  21/08/2019
---

I lignelsen om den rige mand og Lazarus (se Luk 16,19-31) opstiller Jesus kontrasten mellem to mænds tilværelse, den ene rig, den anden fortvivlende fattig. I et samfund, hvor der ikke fandtes social understøttelse, offentlige hospitaler eller suppekøkkener, var det almindeligt for de nødstedte, handicappede eller på anden måde underprivilegerede at tigge uden for de riges hjem. Det blev forventet, at de rige skulle være gavmilde og dele en smule af deres rigdom for at hjælpe de fattige. Men i denne historie var den rige mand ”ganske uberørt af sin lidende broders trang“ (Ellen White, Lys over Hverdagen, 2. bind, s. 55). I livet var deres forskellige omstændigheder uforandret; men i døden blev deres stilling i Guds øjne dramatisk ombyttet.

`Læs Luk 16,19-31 Luk 12,13-21. Hvilke ligheder og forskelle er der mellem disse to historier, og hvad lærer de os samlet?`

Intet i disse historier antyder, at de rige mænd havde opnået deres rigdom ulovligt. Måske havde de begge arbejdet hårdt, været forsigtige forvaltere og var blevet velsignet af Gud. Men noget synes at være gået galt i deres holdning til livet, Gud, penge og andre mennesker, og dette kom evigt og i høj grad til at koste dem.

Jesus benyttede en på den tid populær fremstilling af livet efter døden. Historien om den rige mand og Lazarus lærer os, at de valg, vi foretager i dette liv, har betydning for det næste. Den måde, vi reagerer på dem, der søger eller har brug for vores hjælp, er en af de måder, vores valg og prioritering kommer til udtryk på. Og som ”Abraham“ gør det klart for den lidende rige mand, giver Bibelen mere end tydelige anvisninger på, hvordan vi vælger det rette: ”De har Moses og profeterne, dem kan de høre“ (Luk 16,29).

Jesus lærte, at rigdommens fristelser, enten det er ønsket om at have den, beholde den eller skaffe sig den, kan drage os bort fra Guds rige, bort fra andre og gøre os selvoptagede og selvtilstrækkelige. Jesus kaldte os til først at søge hans rige og til at dele de velsigneler, vi får, med mennesker omkring os, især med mennesker i nød.

`Til at tænke over. Hvordan kan du, uanset hvordan din økonomiske status er, passe på, at du ikke lader penge eller kærlighed til penge fordreje din opfattelse af, hvad en kristen bør fokusere på i livet?`