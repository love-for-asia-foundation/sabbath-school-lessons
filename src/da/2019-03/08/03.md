---
title:  Overvind det onde med det gode
date:  19/08/2019
---

Når vi tænker på, hvad Jesus lærte, er det værd at huske de mennesker, han talte til, og de forhold, de levede under. Jesus var begyndt at tiltrække store skarer fra de områder, hvori han havde arbejdet (se Matt 4,25: 5,1). De fleste af dem var helt almindelige mennesker, som levede under Romerrigets styre; men nogle af dem var jødiske herskere og religiøse ledere. Almindelige menneskers tilværelse var vanskelig. De havde få muligheder, var tynget af tunge skatter og bebyrdet med religiøse traditioner.

Når Jesus underviste disse mennesker, var han tydeligt optaget af at tilbyde dem en måde, hvorved de kunne leve godt og med værdighed og mod uanset deres situation. Vi finder et eksempel i Matt 5,38-48. Disse udtalelser – ”vend også den anden kind til“, ”giv dem også kappen“, ”gå en ekstra mil“ – er så kendte, at de indgår som almindeligt kendte fraser i mange sprog. Men dette kan ofte komme til at skjule de radikale handlinger og holdninger, som Jesus lærer.

De scenarier, som Jesus beskrev, var almindelige hændelser for mange af hans tilhørere. Ofte blev de voldeligt angrebet af deres ”overordnede“ eller herrer. De stod ofte i gæld og mistede deres ejendom til udlejere eller ågersvende. Ofte blev de presset til arbejde af de okkuperende romerske soldater. Jesus lærte folket at svare med hæderlighed og at behandle deres undertrykkere bedre, end de fortjente, for på dem måde at modsætte sig tabet af deres egen menneskelighed. Selv om disse undertrykkere forsøgte at udøve deres magt, havde folket altid friheden til at vælge, hvordan de ville reagere. Ved at reagere uden vold og med gavmildhed ville de afsløre undertrykkelsens ondskab og uretfærdighed.

`Læs Matt 5,38-48 Rom 12,20-21. Sammenlign de to tekster. Hvordan skal vi omsætte disse radikale principper i vores eget liv?`

`Til at tænke over. Jesus opsummerede hele ”loven og profeterne“, alle de hellige skrifter, som vi ofte kalder Det Gamle Testamente, i et enkelt princip, som er blevet kendt som den gyldne regel: ”Alt, hvad I vil, at mennesker skal gøre mod jer, det skal I også gøre mod dem“ (Matt 7,12). Hvordan kan du her og nu gøre en indsats for at følge det, Jesus her befaler os, uanset hvad det vil koste?`