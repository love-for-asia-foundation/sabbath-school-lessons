---
title:  Amos
date:  29/07/2019
---

”Jeg er ikke profet, jeg er ikke profetdiscipel; jeg er kvægavler og dyrker morbærfigner. Men Herren tog mig bort fra hjorden og sagde til mig: ‘Gå hen og profetér for mit folk Israel!’“ (Amos 7,14-15).

Amos var ret åben i sin indrømmelse af sine manglende kvalifikationer som profet, men da han gav sit budskab til Israels folk, udviser han en tydelig evne til at drage sine lyttere ind i det, han ønsker at fortælle dem.

Han begynder på en populær måde ved at opremse alle de omkringliggende folk – Syrien, Filistien, Fønikien, Edom, Ammon og Moab - og i detaljer nævne alle deres forbrydelser, uhyrligheder og ugerninger, som Gud ville straffe dem for (se Amos 1,3-2,3). Det er let at forestille sig israeliternes bifald over disse anklager mod deres fjender, især fordi mange af disse forbrydelser var blevet begået direkte mod israeliterne selv.

Men så nærmer Amos sig lidt mere de hjemlige trakter og udtaler Guds dom over Juda, Israels sydlige nabo i de nu opdelte kongedømmer. Idet Amos taler på Guds vegne, beskriver han deres afvisning af Gud, deres ulydighed mod hans bud og den straf, der skulle ramme dem (se Amos 2,4-5). Igen kan vi forestille os folket i det nordlige riges bifald, idet Amos påpeger fejlene hos dem, der omgav dem.

Men så vender Amos sig til sine tilhørere. Resten af bogen fokuserer på Israels ondskab, afgudsdyrkelse, uretfærdighed og gentagne forsømmelser i Guds øjne.

`Læs Amos 3,9-11; 4,1-2; 5,10-15; 8,4-6. Hvilke synder advarer han imod?`

Mens Amos ikke er diplomatisk i sit sprog og hans advarsler handler om dom, og hans budskab er blandet med formaninger om at vende tilbage til deres Gud. Det vil betyde en fornyelse af deres retfærdighedssans og omsorg for de fattige iblandt dem: ”Men ret skal strømme som vand, retfærdighed som en stadig rindende bæk“ (Amos 5,24). De sidste få vers i Amos’ profeti peger på en fremtidig genoprettelse af Guds folk (se Amos 9,11-15): ”Da frafaldet var størst og de trængte mest til hjælp, sendte Gud dem et budskab med tilgivelse og håb“ (Ellen White, Profeter og konger, s. 138).

`Til at tænke over. Er der tidspunkter, hvor vi må være parate til at tale hårdt for at rette op på fejl? Hvordan kan vi afgøre, hvornår den form for irettesættelse er nødvendig?`