---
title:  Det gentagne kald om retfærdighed
date:  28/07/2019
---

På trods af Guds detaljerede plan for israeliterne som et folk, levede de sjældent op til deres kald. Ikke mange generationer efter, at de slog sig ned som et folk i landet, bad de Samuel, som var profet og dommer, om at udpege en konge til at lede deres nation, ”ligesom hos alle de andre folk“ (1 Sam 8,5).

`Læs 1 Sam 8,10-18. Hvilken advarsel gav Samuel som et svar på folkets krav om en konge?`

Samuel var klar over, at dette var et skridt på vejen til at blive som de andre folk – også på andre områder. Samuel forsøgte at rådgive Saul, den første konge, men der gik ikke lang tid, før hans profeti begyndte at gå i opfyldelse. Selv da det israelitiske kongedømme var på sit højeste, undgik hverken David eller Salomo fristelserne, korruptionen og udsvævelserne ved deres magt.

En af de måder, Gud svarede på under Israels og Judas konger, var ved at sende profeter til at fortælle, hvad Guds vilje var og minde folket og deres ledere om deres ansvar over for de glemte i samfundet.

I de hebraiske profeters skrifter ser vi gentagne kald til at leve retfærdigt og udøve ret i samfundet. Ved at påpege Israels og dets lederes utroskab var profeterne en hyppig og indtrængende røst for dem, der led som en følge af, at Israel ikke fulgte Guds vilje.

I sine refleksioner over de gammeltestamentlige profeters lidenskab, opstiller Abraham Joshua Heschel kontrasten mellem vores ligegyldighed og deres indtrængende kald om retfærdighed: ”Det, der rystede profeterne er nu daglige foreteelser over alt i verden … Deres hæsblæsende utålmodighed med uretfærdighed synes for os som hysteri. Vi er hele tiden selv vidne til uretfærdighed, hykleri, falskhed, krænkelser, elendighed, men vi bliver sjældent forargede eller særligt ophidsede. For profeterne fik selv en lille uretfærdighed kosmiske proportioner“ (The Prophets (New York: Jewish Publication Society of America, 1962), s. 3-4).

Profeterne taler på Guds vegne, og hjælper os til at se uretten og lidelsen i vores verden gennem Guds øjne. Men deres lidenskab er også et kald til handling, til samarbejde med Gud om at lindre og afhjælpe undertrykkelse og sorg hos mennesker omkring os.

`Til at tænke over. På hvilke måder, som måske kan være skadelige både for os selv og andre, forsøger vi af og til at blive ligesom ”alle de andre folk“?`