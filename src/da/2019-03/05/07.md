---
title:  Til videre studium
date:  02/08/2019
---

· Ellen White, Profeter og konger, ”Israel i assyrisk fangenskab“, s. 136-141; ”Esajas’ kald“, s. 149-152

”Profeterne hævede røsten imod tidens skrigende magtmisbrug, himmelråbende uretfærdighed, grænseløse luksus og overdådighed, skandaløs fråseri og drukkenskab og den kolossale løssluppenhed. Men det var forgæves, at de protesterede og fordømte synden“ (Ellen White, Profeter og konger, s. 137).

For Esajas var det ”især samfundsforholdene, der gav anledning til ængstelse. Indbyggerne var så begærlige, at de opkøbte hus og marker i stor stil … Lov og ret blev tilsidesat, og man viste ikke de fattige skånsel … Selv embedsmændene, som havde pligt til at beskytte de hjælpeløse, vendte det døve øre til de fattiges og trængendes, enkernes og de faderløses skrig …

Det er ikke så mærkeligt, at disse forhold fik Esajas til at vige tilbage for ansvaret, da han i de sidste år af Uzzijas regeringstid blev kaldet til at overbringe Juda en række advarsler og irettesættelser fra Gud. Han vidste, at han ville møde hårdnakket modstand“ (Ibid., s. 150).

**Spørgsmål til drøftelse**:

`1.	Ofte opfatter vi hensigten med profetier som forudsigelser om fremtiden. Hvordan ændrer det din opfattelse af en profets rolle, når du ser, hvordan de gammeltestamentlige profeter fokuserede så meget på den verden, de levede i?`

`2.	Profeternes liv og budskab viser, hvor vanskeligt og farligt det kan være at forsvare sandhed. Hvorfor tror du, de gjorde, hvad de gjorde og talte på den måde, de talte på?`

`3.	I profeternes skrifter ser det ud til, at Gud skifter mellem vrede og dyb bekymring for sit folk. Hvordan får du disse to sider ved Guds karakter til at passe sammen?`

De gammeltestamentlige profeter var lidenskabelige og ofte vrede og fortørnede forsvarere af Guds vej og vilje over for deres folk. Idet de udtrykte Guds egen bekymring, indbefattede denne lidenskab et stærkt fokus på retfærdighed for de fattige og undertrykte. Profeternes kald til folket om at vende tilbage til Gud indbefattede, at de ophørte med at øve uret. Dette var også en del af Guds løfte om, hvad han ville gøre i sine planer for en bedre fremtid for folket.