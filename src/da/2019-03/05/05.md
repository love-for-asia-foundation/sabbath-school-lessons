---
title:  Ezekiel
date:  31/07/2019
---

Hvis man spurgte en gruppe kristne om ”Sodomas synder“, ville mange sandsynligvis kaste sig ud i en beskrivelse af dens forskellige seksuelle synder og andre former for moralsk fordærv. 1 Mos 19,1-13 beskriver trods alt et sygt og forkvaklet samfund, som var modent til ødelæggelse.

Men det er interessant, at svaret er mere kompliceret end som så. Tænk over Ezekiels beskrivelse: ”For dette var din søster Sodomas synd: Hun og hendes døtre levede i storhed, overflod og sorgløs tryghed, men rakte ikke de hjælpeløse og fattige hånden“ (Ez 16,49). Det er ret sikkert, at Gud ikke ville ignorere de andre former for moralsk fordærv i byen, men Ezekiels fokus her var på den økonomiske uretfærdighed og manglen på omsorg for mennesker i nød.

Kunne det tænkes, at disse økonomiske synder i Guds øjne var lige så slemme som de seksuelle?

Ezekiel levede i tiden efter Amos, Mika og Esajas, og hans profetier bringer en tilsvarende advarsel om en kommende ødelæggelse. Men efter Jerusalems fald og folket tages til fange af babylonierne, skifter Ezekiels fokus helt til Guds løfter om genoprettelse.

`Læs Ez 34,2-4.7-16. Sammenlign Guds vurdering af Israels korrupte ledere med hans egen omsorg for fårene. Hvilken kontrast er der mellem deres behandling af de svageste ”får“ og Guds metoder?`

Selv om de havde været så fordærvede, at de blev sammenlignet med Sodoma, søger Gud stadigvæk efter dem i håbet om at vende dem bort fra deres ondskab. I Guds fornyede plan for sit folk ville de komme tilbage til deres eget land, Jerusalem skulle genrejses og templet genopbygges. De fester, som Gud havde givet, skulle igen blive fejret og landet skulle deles ligeligt mellem folket som deres arvelod (se Ez 47,13 - 48,29). Det synes indlysende, at det var Guds hensigt, at hans plan for sit folk, som først blev givet til Moses og israeliterne efter deres udfrielse af Egypten, skulle genoptages, når folket vendte hjem fra fangenskabet. Dette indbefattede omsorg for de svageste i samfundet tillige med dem, der blev betragtet som udenforstående.

`Til at tænke over. Hvor vigtigt er det for dig, at vores Gud er en Gud, der giver nye chancer, til og med til sit eget folk, som er gået på afveje efter at have fået muligheden for at foretage bedre valg?`