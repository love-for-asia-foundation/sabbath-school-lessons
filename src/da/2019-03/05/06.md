---
title:  Esajas
date:  01/08/2019
---

`Læs Es 1,15-23; 3,13-15; 5,7-8. Hvordan vil du beskrive profetens reaktion på det, han ser i samfundet omkring sig?`

Esajas’ åbningsprædiken – de første fem kapitler - er en blanding af skarp kritik af den type samfund, som Guds folk var blevet, advarsler om en nært forestående dom som følge af deres forkastelse af Gud og fortsatte synd, og håb hvis folket ville vende tilbage til Gud og reformere deres liv og samfund. Men den allerstærkeste følelse, som kommer til udtryk i hans ord, er måske sorg. Baseret på profetens opfattelse af, hvem Gud er, og hvad han ønsker for sit folk, sørger han over det, der er gået tabt, de utallige glemte mennesker, som bliver såret, og dommen, som vil ramme folket.

Esajas fortsætter dette mønster hele vejen gennem sin profetgerning. Han formaner folket om at huske, hvad Gud har gjort for dem. Han tilbyder også folket håbet om, hvad Gud ønsker at gøre for dem i fremtiden. Derfor bør de søge Herren nu, for dette fornyede forhold til ham vil indbefatte omvendelse fra deres nuværende synd og en ændring af den måde, de behandler andre på.

I kapitel 58 og 59 vender Esajas specifikt tilbage til bekymringen om retfærdighed. Igen beskriver han et samfund, hvor ”retten er trængt tilbage, og retfærdigheden holder sig langt borte; for sandhed snubler på torvet, og ærlighed kan ikke komme frem“ (Es 59,14). Men han bekræfter også, at Gud kender til det, og at Gud vil frelse sit folk, at ”en løskøber skal komme“ (Es 59,20).

I Esajas’ Bog er en stor del af profetens opmærksomhed rettet mod at forkynde den kommende Messias, han, som til sidst skulle genoprette Guds herredømme på jorden og bringe retfærdighed, barmhjertighed, helbredelse og genoprettelse.

`Til at tænke over. Læs Es 9,6-7; 11,1-5; 42,1-7 og 53,4-6. Hvordan passer disse profetier med din opfattelse af Jesu liv, tjeneste og død? Hvad antyder disse profetier om hensigten med hans komme til denne verden?`