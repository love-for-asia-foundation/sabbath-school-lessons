---
title:  Profeternes råb
date:  27/07/2019
---

> <p>Ugens vers</p>
> ”Menneske, du har fået at vide, hvad der er godt, hvad Herren kræver af dig: Du skal handle retfærdigt, vise trofast kærlighed og årvågent vandre med din Gud“ (Mika 6,8).

**Introduktion**

Det Gamle Testamentes profeter er blandt de mest interessante personer i Bibelen. Deres markante stemmer, deres modige budskaber, deres følelse af sorg, vrede og forargelse, og deres til tider praktiske måde at formidle deres budskab på gjorde dem til mennesker, som ikke kunne ignoreres, selv om det ikke altid var særlig behageligt at være i nærheden af dem.

Profeterne blev primært sendt til Israel og Juda, og de kaldte Guds udvalgte folk tilbage til at efterleve deres oprindelige formål. Folket og dets ledere blev alt for let ført på afveje af deres afguder og nabolandenes levemåde. Profeternes utaknemmelige opgave var at formane dem til omvendelse, nogle gange ved at minde dem om Guds kærlighed til dem og det, han tidligere havde gjort for dem, andre gange ved at advare dem om følgerne, hvis de blev ved med at vandre bort fra Gud.

Vi vil også opdage, at noget af det værste blandt de synder og onde gerninger, som de advarede folket og dets ledere imod, var undertrykkelse af de fattige, trængende og hjælpeløse iblandt dem. Ja, det var frygteligt at tilbede afguder; ja, det var slemt at følge falske religioners skikke; men at udnytte de svage og fattige var også noget, der fortjente fordømmelse.

**Ugens tekster**

- 1 Sam 8,10-18
- Amos 5,10-15
- Mika 6,8
- 1 Mos 19,1-13
- Ez 16,49
- Es 1,15-23