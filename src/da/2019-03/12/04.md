---
title:  Gavmildhed
date:  17/09/2019
---

”Gud elsker en glad giver“ (2 Kor 9,7), og gavmildhed er en vigtig side af kristenlivet. Vi må tillade Bibelen at udfordre os i, hvordan vi giver og prioriterer økonomisk, men gavmildhed er mere end kun at smide penge hen til en eller anden sag, uanset hvor værdig den er.

Gavmildhed er en af de vigtigste holdninger i tilværelsen og en egenskab hos dem, ”der frygter Herren“, som det fremgår flere gange i Sl 112: ”Lykkelig den, der låner gavmildt ud og sørger for sin ejendom på rette måde“ (v. 5).

**Til at tænke over. Hvad fortæller flg. tekster om gavmildhed mod mennesker i nød?**

`3 Mos 25,35-37`

`Sl 119,36`

`2 Kor 8,12-15`

`1 Joh 3,16-18`

`1 Tim 6,17-19`

Paulus henviser ofte i sine breve til Guds gavmildhed som en kilde til det kristne håb. Denne gavmildhed kom bedst til udtryk i, at Jesus gav sit liv for os. Hans død for os er også motivationen for, at vi lever et liv i gavmildhed: ”Jeg beder om, at din delagtighed i troen må føre dig til indsigt i alt det gode, vi har fået i Kristus“ (Filem 1,6).

Gavmildhed er en livsholdning, som er modig og omfattende. Meget i vores personlige liv, samfund og kultur opfordrer os til at fokusere på os selv og beholde mest muligt til os selv. Hvis vi skal være helt ærlige, så er det den automatiske indstilling for de fleste af os.

En ægte tro vil få os til at dø fra selvet og leve mere for andre. Vores tro hjælper os til at se verden og andre mennesker, som Gud ser dem, både i gode og i ødelagte liv. Den tilskynder os til at forsøge mest muligt at hjælpe dem, der har brug for det.

Gavmildhed som livsanskuelse bliver højt værdsat af velgørende organisationer og fundraisere. Denne form for gavmildhed er målbar og direkte praktisk. Men store gaver er ikke altid et tegn på gavmildhed (se Mark 12,41-44). Et gavmildt liv er større og mere værdifuldt end nogen donation. Vi har brug for at værdsætte og opelske en gavmild holdning i alt, hvad vi gør. Hos de fleste mennesker kommer gavmildhed ikke naturligt. Vi har brug for Guds nåde for at kunne være gavmilde, og det er nødvendigt at være bevidste og beslutsomme, da vi alle fristes af vores syndige og selviske menneskelige natur.

`På hvilke andre måder, i tillæg til at give penge, bør vi udvise en gavmild holdning?`