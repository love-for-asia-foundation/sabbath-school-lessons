---
title:  En stemme for de tavse
date:  19/09/2019
---

Salomo skrev, at der er ”en tid til at tie, en tid til at tale“ (Præd 3,7). Han havde ret, og det er ikke let for nogen af os at finde den rette balance. Er det muligt, at vi som kirke har været for tavse, når det gælder at tale for de undertrykte og være en stemme for de tavse i forsøg på at overkomme det onde med det gode?

De kristne taler ofte om at være Jesu hænder og fødder i forbindelse med praktisk tjeneste for andre. Men i den profetiske rolle, som beskrives i Bibelen, er Guds første kald til mænd og kvinder at være hans røst og tale på Guds vegne, men også at tale på de menneskers vegne, som Gud ønsker at forsvare (se Sl 146,6-10).

`Læs Es 58,1-10. Hvad kan denne tekst sige os i dag? Vi lever jo i en helt anden tid og sammenhæng? Hvor meget er egentlig forandret fra Esajas’ tid og til vores verden i dag?`

Profeternes kald om retfærdighed var aldrig en vej til popularitet. Men disse profeter vovede at være en stemme for de tavse på deres tid og sted, på trods af modstand, ubehag og fare (se 1 Pet 3,17). De var motiveret af deres kald fra Gud, deres forståelse af Guds lidenskab for ret, deres sympati for fattiges og undertryktes kår og deres ønske om det bedste for samfundet.

Baseret på vores forståelse af evangeliet og kaldet om at vise verden, hvordan Jesus er, har syvendedagsadventisterne også meget godt at tilbyde i forbindelse med, hvordan vi kan modarbejde det onde i verden.

Som for eksempel: ”Syvendedags adventister tror, at det er en vigtig del af den kristnes sociale ansvar aktivt at kæmpe for at reducere fattigdom og den uretfærdighed, som er forbundet med den. Bibelen åbenbarer tydeligt, at Gud har en særlig omsorg for de fattige, og den gør det klart, hvorledes Gud forventer, at hans efterfølgere bør hjælpe mennesker, der ikke er i stand til at klare sig selv. Alle mennesker er skabt i Guds billede og modtagere af Guds velsignelse (Luk 6,20). Ved at arbejde for de fattige følger vi Jesu eksempel og undervisning (Matt 25,35-36). Som et fællesskab ledet af Guds Ånd forsvarer Syvendedagsadventister retfærdighed for de fattige, fører ‘ordet for de stumme’ og taler ‘deres sag, når de er ved at bukke under’ (Ordsp 31,8), imod de mennesker, der berøver de ‘hjælpeløse deres ret’ (Es 10,2). Vi deltager i Guds arbejde for at ‘skaffe de fattige ret’ (Sl 140,13)“ (Seventh-day Adventist Official Statement om Global Poverty, 24. juni 2010).