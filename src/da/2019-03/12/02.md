---
title:  Guds riges prioritering
date:  15/09/2019
---

Det kommer tydeligt frem i Jesu lære og hos de nytestamentlige forfattere, at de, som vælger at leve som medlemmer af Guds rige, lever med et andet sæt værdinormer og prioriteringer, end verden gør.

`Læs Matt 6,25-33. Hvilken forsikring får vi i disse vers, og hvilken indflydelse bør det have på, hvordan vi prioriterer?`

Jesus lærte, at livet er ”mere end maden, og legemet mere end klæderne“ (Matt 6,25). Disse ting er selvfølgelig vigtige, men vi må se dem i lyset af Guds rige. Det betyder, at vi må lave en ny og praktisk prioritetsordning for vores tilværelse. Når vi gennem Bibelen hører kaldet om at løfte andre op og vise dem omsorg, må vi også prioritere dette kald i vores ønske om at følge i Jesu fodspor. Ideelt set bør kaldet hjælpe os til at fokusere mindre på os selv og mere på andre.

Denne nye måde at prioritere på ændrer også vores forhold til dem, der har magt over os og over de undertrykte. Selv om Bibelen opfordrer de kristne til at vise respekt for og adlyde myndighederne, så vidt det er muligt (se fx Rom 13,1-7), når vi også til et punkt, hvor vi er nødt til at følge Peters ord: ”Man bør adlyde Gud mere end mennesker“ (ApG 5,29). Jesus bringer balance mellem disse to principper i sit svar til dem, der forsøgte at fange ham med hensyn til dette spørgsmål: ”Giv kejseren, hvad kejserens er, og Gud, hvad Guds er!“ (Matt 22,21).

De som har magt, hvad enten det er i et lands regering eller på anden måde, udøver og bevarer ofte deres magt gennem trusler eller tvang. Som vi har set i Jesu liv, kræver et trofast liv ikke altid og i alle situationer, at man er passiv i mødet med ondskab. Med hensyn til slaveri i Amerika skrev Ellen White fx: ”Når menneskers love er i konflikt med Guds lov, skal vi adlyde den sidstnævnte, uanset hvilke konsekvenser det måtte få. Den lov i vores land, som kræver, at vi skal udlevere en slave til sin herre, skal vi ikke adlyde; og vi må udholde følgerne af at overtræde denne lov. Slaven er intet menneskes ejendom. Gud er hans rette herre, og et menneske har ingen ret til at overtage Guds skabning og gøre krav på vedkommende som sin egen“ (Ellen White, Testimonies for the Church, 1.bind, s. 201-202).

`Til at tænke over. Hvor går grænsen mellem ulydighed mod øvrigheden og forsvar af dem, som måske er ofre under en undertrykkende myndighed?`