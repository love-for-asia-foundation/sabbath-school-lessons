---
title:  Fredsstiftere
date:  18/09/2019
---

`Læs Matt 5,9 Mark 13,7. Hvordan kan vi gøre det, Jesus her siger, i den verden, vi lever i? Hvor stor succes kan vi forvente at opnå på dette område?`

Voldelige konflikter er en væsentlig årsag til lidelse. En del af omkostningerne ved krig er de direkte ofre og menneskers ødelagte tilværelse. Den opmærksomhed og de resurser, som bruges på det militære maskineri, ville gøre større gavn, hvis de blev brugt til at afbøde andre menneskelige behov og den fortsatte lidelse blandt veteraner og andre overlevende, selv blandt ”sejrherrerne“. Og så er der de mange mindre konflikter, der ødelægger utallige menneskers liv både i familien og samfundet. En passion for ret og retfærdighed kan derfor ikke ignorere den opgave at stifte fred.

Kernen i Jesu evangelium er, at Gud i sin nåde ønsker at stifte fred ved at forsone syndige mennesker med deres skaber (se 2 Kor 5,18-21). Den forsoning, vi modtager, bliver mønsteret for, at vi skal være ”ambassadører“, så også andre får del i denne forsoning.

`Læs Es 52,7. Hvordan skal vi også efterleve denne tekst?`

Fredens evangelium bliver også vores motivation, opskrift og resurse til at arbejde for fred i vores voldsprægede verden. ”Det hjerte, der i harmoni med Gud, får del i himlens fred og vil sprede dens velsignende indflydelse omkring sig. Fredens ånd vil lægge sig som dug på hjerter, der er trætte og besværede af jordisk strid“ (Ellen White, Thoughts From the Mount of Blessing, s. 28).

I sin bjergprædiken sagde Jesus: ”Salige er de, som stifter fred, for de skal kaldes Guds børn“ (Matt 5,9). I sin udlægning gik han videre. Han stadfæstede buddet om ikke at begå drab, men sagde også, at vi ikke skulle blive vrede eller bære nag (se Matt 5,21-26), og vi skulle elske vores fjender og bede for dem, som forfølger os (se Matt 5,43-48). Det betyder, at vi aktivt skal gøre det, der er bedst for dem. Der findes mange inspirerende historier om mennesker, som har viet deres liv til at stifte fred i verdens urocentre, hvor de har bragt glimt af genforening og lægedom, idet de ofte har afbødet meget af den uret og lidelse, som disse konflikter medfører.

`Til at tænke over. Hvordan kan din lokale menighed på sit niveau fungere som fredsstifter?`