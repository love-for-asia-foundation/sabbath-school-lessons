---
title:  Opstandelseshåbet
date:  10/09/2019
---

Det kristne håb om Jesu genkomst handler ikke kun om at se frem til en lys fremtid. For de første kristne gjorde Jesu legemlige opstandelse løftet om hans genkomst til en fast virkelighed. Hvis han var i stand til at komme tilbage fra døden, som de selv havde været vidne til, kunne han med sikkerhed komme igen for at fuldende opgaven med at fjerne synd og dens følger, og forny verden (se 1 Kor 15,22-23).

For Paulus var opstandelsen hovedelementet i adventhåbet. Han var parat til at satse alt det, han prædikede, på troværdigheden af dette altoverskyggende mirakel i beretningen om Jesus. ”Er Kristus ikke opstået, er jeres tro forgæves“ (1 Kor 15,17).

`Læs 1 Kor 15,12-19. Hvordan vil du forklare for en interesseret ikke-troende, hvorfor sandheden om opstandelsen er så altafgørende for det kristne håb?`

At være vidne til den opstandne Jesus forvandlede de første disciples liv. Vi har set, hvordan Jesus tidligere havde sendt dem ud for at forkynde og i praksis vise Guds rige (Matt 10,5-8); men Jesu død havde knust deres mod og tilintetgjort deres håb. Den senere missionsbefaling (se Matt 28,18-20), som blev givet af den opstandne Jesus og fik kraft gennem Helligåndens komme (se ApG 2,1-4), satte dem i gang med at forandre verden og i praksis vise, hvordan det rige var, som Jesus havde grundlagt.

Befriet fra frygt for dødens magt levede de første kristne modigt deres liv og forkyndte i Jesu navn (se fx 1 Kor 15,30-31). Det onde, der fører til død, er det samme onde, der medfører enhver form for lidelse, uret, fattigdom og undertrykkelse. Men på grund af Jesus og hans sejr over døden vil alt dette en dag få en ende. ”Som den sidste fjende tilintetgøres døden“ (1 Kor 15,26).

`Til at tænke over. Uanset hvem vi hjælper her og nu, vil de alle til sidst alligevel dø. Hvad lærer denne barske kendsgerning os om, hvor vigtigt det er at lade andre få kendskab til det håb, de kan finde i Jesu død og opstandelse?`