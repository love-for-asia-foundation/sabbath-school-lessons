---
title:  Ingen tårer eller smerte
date:  12/09/2019
---

`Læs Åb 21,1-5; 22,1-5. Brug lidt tid til at forestille dig, hvordan denne fremtidige tilværelsen vil være. Hvorfor er det svært at forestille sig et liv uden synd, død, smerte og tårer?`

Bibelens beskrivelse af vores tilværelse, efter at synden er fjernet, er fantastisk og herlig og er uden tvivl kun en svag gengivelse af det, der venter os. Selv i disse vers går beskrivelsen mere ud på, hvordan der ikke kommer til at være end på, hvordan der bliver. Når denne verden er det eneste, vi kender til, kan det være vanskeligt at forestille sig en tilværelse uden smerte og lidelse, død og frygt, uretfærdighed og fattigdom.

Ikke alene vil disse ting ikke længere være der; men beskrivelsen tilføjer en personlig detalje: ”Han vil tørre hver tåre af deres øjne“ (Åb 21,4). Guds omsorg for dem, som frelses, og som har lidt ned igennem historien, når et klimaks i denne ene sætning. Gud gør ikke alene en ende på deres lidelse; men han tørrer personligt hver tåre af deres øjne.

Medtaget og arret af et liv i synd og en verden med uretfærdighed og tragedier kan vi i Åbenbaringsbogen se en antydning af en helbredelsesproces for alle, som på så forskellige måder har været syndens ofre. I sin beskrivelse af livets træ forklarer Johannes, at ”træets blade tjener til lægedom for folkeslagene“ (Åb 22,2). Igen viser Gud sin forståelse for og medfølelse med, hvad det har betydet at være menneske, at føle, opleve og til og med tage del i det onde i denne verden. Hans plan for genskabelsen af denne verden indbefatter genoprettelse og lægedom for den enkelte.

Men indtil den dag forsøger vi at være alt, vi kan være i Kristus. Vi vil stræbe efter at gøre vores del, hvor lille og snublende den end måtte være, for at hjælpe mennesker omkring os, som har brug for det, vi kan tilbyde. Uanset hvad det er, et venligt ord, et varmt måltid, medicinsk hjælp, tandlægearbejde, tøj, rådgivning, alt, vi kan gøre, bør vi gøre med den samme selvfornægtende, selvopofrende kærlighed, som Jesus viste, mens han var på jorden.

På trods af vores bedste indsats, kommer verden kun til at blive værre. Det vidste Jesus; alligevel holdt den sandhed ham ikke tilbage fra at hjælpe andre, og det bør den heller ikke gøre for os.