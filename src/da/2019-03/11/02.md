---
title:  ”Hvor længe, Herre?“
date:  08/09/2019
---

Ned igennem Bibelens historie gentages Guds folks råb og bøn om, at han skulle gribe ind. Dette skete ikke mindst, når de oplevede slaveri, landflygtighed, undertrykkelse, fattigdom og andre former for uretfærdighed eller tragedier. Slaverne i Egypten, israelitterne i Babylon og mange andre råbte til Gud om at se og høre deres lidelse og rette op på det, der var galt. Bibelen giver mange eksempler på Guds indgriben for at redde og genoprette sit folk og beskriver nogle gange til og med gengældelsen over deres undertrykkere og fjender.

Men disse redningsaktioner var ofte kortvarige, og de forskellige profeter blev ved med at pege frem mod en sidste indgriben, hvor Gud ville gøre en ende på alt ondt og løfte de nedtrykte op. Samtidigt blev disse profeter ved med at råbe: ”Hvor længe, Herre?“ For eksempel spurgte Herrens engel med hensyn til israeliternes landflygtighed: ”Hærskarers Herre, hvor længe skal det vare, før du viser barmhjertighed“ (Zak 1,12).

Salmernes Bog er fuld af klagesange om de ondes tilsyneladende fremgang og lykke, mens de retfærdige er misbrugt, udnyttet og fattige. Salmisten råber gentagne gange til Gud om at gribe ind, idet han har tillid til, at verden ikke nu er, som Gud ønsker eller skabte den til at være. Han gentager profeternes og de undertryktes råb: ”Hvor længe, Herre?“ (se fx Sl 94,3-7).

På en måde er det vanskeligere at udholde uret og uretfærdighed blandt dem, som tror på en retfærdig Gud, som ønsker ret og retfærdighed for alle sine mennesker. Guds folk vil altid have en form for utålmodighed mht. det onde i verden, og Guds tilsyneladende manglende indgriben er endnu en kilde til denne utålmodighed. Derfor hører vi til tider det meget barske råb fra profeterne: ”Hvor længe, Herre, skal jeg råbe om hjælp, uden at du hører, skrige til dig om vold, uden at du frelser?“ (Hab 1,2).

Et tilsvarende råb finder vi i Det Nye Testamente, hvor hele skabningen siges at sukke og vånde sig sammen til Gud om at frelse og genskabe (se Rom 8,19-22). I Åb 6,10 lyder råbet ”Hvor længe, Herre?“ på vegne af alle dem, der har lidt martyrdøden på grund af deres tro på Gud. Det er det samme råb, der bønfalder Gud om at gribe ind på vegne af sit undertrykte og forfulgte folk.

`Til at tænke over. Læs Luk 18,1-8. Hvad siger Jesus om Guds svar på de gentagne råb og bønner fra hans folk om at gribe ind på deres vegne? Hvad fortæller denne lignelse om, hvad tro er?`