---
title:  En bestemt form for håb
date:  09/09/2019
---

Religion er ofte blevet kritiseret for at have en tendens til at trække troende bort fra tilværelsen her og nu til et eller andet bedre liv herefter. Kritikken går på, at fokus på en anden verden bliver en form for hellig virkelighedsflugt og gør den troende mindre nyttig i vores verden og samfund. Kristne har til tider selv været skyld i en sådan kritik, og de har til og med dyrket, prædiket og praktiseret en sådan holdning.

Der findes også skrækkelige eksempler på, hvordan magthavere har sagt til de fattige og undertrykte, at de må finde sig i deres triste situation nu; for alt vil blive godt, når Jesus kommer igen.

Det er rigtigt, at vores verden er et syndigt, ødelagt og tragisk sted, og der er intet forkert i at længes efter den tid, hvor Gud vil genoprette alt, hvor han vil gøre en ende på uret, smerte og sorg, og hvor han vil erstatte det nuværende kaos med sit herlige og retfærdige rige. Uden dette løfte ville vi stå helt uden håb.

I sin tale om verdens ende (se Matt 24 og 25) gav Jesus detaljer om nødvendigheden af at flygte (Matt 24,15-20). Han talte om andre af de vanskeligheder, der ville komme; men han gav også håb. Som kristne fokuserer vi ofte på de skræmmende sider af profetierne om fremtiden. Men derved kommer vi let til at overse nogle af de mere dybtliggende sandheder, som Jesus forkyndte.

`Læs Matt 24 og 25. Hvad er de vigtigste pointer, du får ud af læsningen af den tale, som Jesus holdt? Hvordan vil du sammenfatte hans introduktion for, hvordan vi skal leve, mens vi venter på hans genkomst?`

Det, vi tror med hensyn til fremtiden, har stor betydning for, hvordan vi lever nu. En sund tillid til Guds løfter om hans fremtid for vores verden bør være drivkraften for vores ivrige engagement, motivationen for et liv, som er rigt og dybt og gør en forskel for andre.

`Til at tænke over. Hvordan kan og bør håbet og løftet om Jesu genkomst påvirke, hvordan vi lever nu, især i forbindelse med at hjælpe mennesker i nød?`