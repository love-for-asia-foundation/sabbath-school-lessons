---
title:  Håbet om dom
date:  11/09/2019
---

`Læs Præd 8,14. Hvordan oplever du den barske virkelighed af det, der beskrives i dette vers?`

Det er i sig selv hårdt nok at bære lidelse, undertrykkelse og tragedier, men det føjer spot til klage, hvis det synes meningsløst eller ubemærket. Hvis sorgen synes meningsløs, vil dette gøre sorgen endnu tungere at bære. En verden, hvor man ikke skal stå til regnskab eller som er uden en afsluttende dom, er den mest grusomme form for meningsløshed. Det er ikke overraskende, at ateistiske forfattere i det tyvende århundrede klagede over det, de troede var menneskehedens ”meningsløshed“. Uden håb om retfærdighed, uden håb om dom, uden håb om, at alt ville blive bragt i orden, ville vores verden i sandhed være en meningsløs verden.

Men råbet i Præd 8,14 er ikke enden på historien. Ved afslutningen af sin protest kommer Salomo til et overraskende vendepunkt. Midt i sin klage over meningsløshed og tomhed, siger han: Stop lige! Gud kommer til at dømme, så alt er alligevel ikke meningsløst. Alt og alle har faktisk betydning.

`Læs Præd 12,13-14. Hvad siger disse vers om, hvor vigtigt alt, hvad vi gør her, er?`

Håbet om dom drejer sig egentlig om, hvad man tror om Guds natur, livet og den verden, vi lever i. Vi har set, at Bibelen insisterer på, at vi lever i en verden, som Gud skabte og elsker, men at den verden er kommet på afveje, og at Gud takket være Jesu liv og død arbejder på at gennemføre sin plan om genskabelse. Guds dom er et afgørende element i genoprettelsen af verdens situation. For dem, som er modtagere af så meget af det, der er forkert i denne verden, de, som er blevet udstødt, tyranniseret, undertrykt og udnyttet, er løftet om dom virkelig gode nyheder.

`Til at tænke over. Hvad betyder det for dig at vide, at den retfærdighed, som vi nu længes efter, en dag og på måder, vi ikke kan forestille os, endelig vil komme? Hvordan kan dette løfte give os håb?`