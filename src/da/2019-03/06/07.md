---
title:  Til videre studium
date:  09/08/2019
---

· Ellen White, Jesu liv, ”Ve over farisæerne“, s. 441-449.

”Da profeten understregede betydningen af praktisk gudfrygt, gentog han blot det råd, som Israel havde fået flere hundrede år tidligere … Herrens profeter gentog disse formaninger fra slægt til slægt af hensyn til dem, der stod i fare for at komme ind i en religiøs rutine og glemme at vise barmhjertighed“ (Ellen White, Profeter og konger, s. 160).

”Læs dette kapitel nøje [Es 58] og forstå, hvilken slags tjeneste der vil skabe liv i vores menigheder. Evangeliets arbejde skal udbredes både gennem vores gavmildhed og gennem vores arbejde. Når du møder lidende mennesker, som har brug for hjælp, skal du give dem det. Når du finder dem, der sulter, skal du give dem mad. Ved at gøre dette vil du udføre et arbejde, som er i overensstemmelse med Kristi tjeneste“ (Ellen White, Welfare Ministry, s. 29).

**Spørgsmål til drøftelse**:

`1.	Har du tidligere tænkt over det at handle ret og vise kærlighed som en del af din tilbedelse? Kan det ændre din holdning til at hjælpe andre, og kan det ændre din holdning til tilbedelse?`

`2.	Hvordan kan vi vogte os for at komme til at forsømme ”det i loven, der vejer tungere“ (Matt 23,23) i vores kristenliv? Kan du komme i tanker om eksempler i din egen erfaring, hvor du er kommet til at ”si myggen fra, men sluge kamelen“ (Matt 23,24)?`

`3.	Hvorfor er hykleri regnet for så stor en synd? Er det ikke bedre i det mindste at forsøge at se ud, som om vi gør godt?`

`4.	Hvordan er Guds vision og lidenskab for de fattige og trængende, som den udtrykkes hos profeterne, med til at forandre din opfattelse af verden? Ville du læse og høre nyheder ander-ledes, hvis du så og hørte dem med profeternes øjne og ører?`

Profeterne var optaget af det onde i landet; men de fokuserede især på det onde, der blev begået af folk, som hævdede at tilhøre og tilbede Gud. For profeterne og Jesus er tilbedelse uforenelig med uretfærdighed, og en sådan religion er hykleri. Den sande tilbedelse, Gud ønsker, indbefatter at arbejde imod undertrykkelse og at hjælpe de fattige og nødlidende.