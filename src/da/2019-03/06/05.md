---
title:  En måde at tilbede på
date:  07/08/2019
---

I profeternes forklaring på forholdet mellem tilbedelse og retfærdighed lægges der vægt på endnu en side. En aktiv bekymring for at hjælpe de fattige, de undertrykte og mennesker i nød er en vigtig del af selve tilbedelsen. Esajas 58 viser tydeligt denne forbindelse.

`Læs Es 58. Hvordan beskriver den første del af kapitlet, hvad der er gået galt i forholdet mellem Gud og hans folk?`

Som vi har set tidligere, er denne kritik henvendt til mennesker, der er religiøst aktive. Det ser ud til, at de alvorligt søger Gud, men det virker tilsyneladende ikke. Så Gud siger, at de skal prøve at forandre den måde, de tilbeder på, forsøge at tjene Gud på en anden måde. Hvis han skulle vælge, hvordan de skulle tilbede, ville det være ”at løse ondskabens lænker og sprænge ågets bånd, at sætte de undertrykte i frihed, og bryde hvert åg“ (Es 58,6). De ville også dele deres brød med den sultne, give husly til hjemløse og hjælpe dem i nød.

Disse aktiviteter præsenteres ikke som den eneste måde at tilbede på; men Gud råder os til at gøre det, og siger, at denne form for tilbedelse måske er at foretrække frem for nogle menneskers mere traditionelle tilbedelsesvaner. Tilbedelse skal ikke kun have fokus indadtil, men skal bringe velsignelse til alle, der omgiver dem, der tilbeder Gud. ”Det sande formål med religion er at befri mennesker fra deres syndebyrde, udrydde intolerance og undertrykkelse og fremme retfærdighed, frihed og fred“ (The SDA Bible Commentary, 4. bind, s. 306).

I Es 58,8-12 lover Gud velsignelser til gengæld for denne form for tilbedelse. I virkeligheden siger Gud, at hvis folket var mindre fokuseret på sig selv, ville de opdage, at Gud arbejdede sammen med dem og gennem dem i at bringe helbredelse og genoprettelse.

Det er interessant, at dette kapitel også forbinder denne form for tilbedelse med en fornyelse af en ”frydefuld“ sabbatsfejring. Vi har allerede set på nogle af de stærke forbindelser mellem sabbatten og tjeneste; men disse vers forbinder disse to aspekter af det religiøse liv i et kald til folket om at genoplive deres tilbedelse og genopdage Guds velsignelser. I sine refleksioner over disse vers siger Ellen White: ”På dem, der holder Herrens sabbat, lægges det ansvar at udføre barmhjertige og velgørende gerninger“ (Welfare Ministry, s. 121).