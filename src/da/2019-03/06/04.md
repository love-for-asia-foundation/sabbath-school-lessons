---
title:  Religiøse undertrykkere
date:  06/08/2019
---

I de bedre tidsperioder i Israel og Juda kongerigers historie vendte folket tilbage til templet og tilbedelsen af Gud; men selv da var deres tilbedelse ofte blandet med elementer fra afgudsdyrkelse og de omkringliggende nationers religioner. Men ifølge profeterne var selv ikke deres bedste forsøg på religion nok til at vende dem fra det onde, der gennemsyrede landet i deres hverdagsliv. Og uanset, hvor meget de gjorde for at være religiøse gennem deres tilbedelsesritualer, kunne musikken fra deres religiøse sange ikke drukne råbene fra de fattige og undertrykte.

Amos beskrev folket på sin tid som dem, der ”knuser den fattige og vil gøre det af med de hjælpeløse i landet“ (Amos 8,4). Han så deres ønske om at blive færdige med deres ritualer, så de igen kunne åbne deres markeder og vende tilbage til deres uærlige handel, hvor de ville ”købe de svage for penge og den fattige for et par sandaler“ (Amos 8,6).

`Læs Es 1,10-17 Amos 5,21-24 Mika 6,6-8. Hvad sagde Gud til disse religiøse mennesker om deres ritualer?`

Gennem sine profeter benyttede Gud barske ord til at latterliggøre en religion og tilbedelse, som var adskilt fra og i modsætning til den lidelse og undertrykkelse, der fandt sted iblandt dem. I Amos 5,21-24 læser vi, at Gud ”hader“ og ”forkaster“ og generelt ikke bryder sig om deres tilbedelse. Deres fester og festdage accepteres ikke, og deres ofringer og musik bliver afvist som værdiløs.

I Mika 6 ser vi en række stadig større, opblæste og spottende forslag til, hvordan de bedst kan tilbede Gud. Profeten håner folket med forslag om brændofre for så at øge ofrets størrelse til ”væddere i tusindtal, … oliestrømme i titusindtal“ (Mika 6,7), før han går videre til den grufulde, men ikke ukendte, yderlighed at foreslå ofringen af sit førstefødte barn for at opnå Guds nåde og tilgivelse.

Men det, Gud virkelig ønskede fra dem, var at ”handle retfærdigt, vise trofast kærlighed og årvågent vandre med din Gud“ (Mika 6,8).

`Til at tænke over. Har du nogen sinde gjort dig skyldig i at være mere optaget af religiøse former og ritualer end af at hjælpe de mennesker, der har brug for det, lige der, hvor du er? Hvad har du lært af din erfaring?`