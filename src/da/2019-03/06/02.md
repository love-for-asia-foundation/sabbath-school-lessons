---
title:  Afgudsdyrkelse og undertrykkelse
date:  04/08/2019
---

Kort tid efter, at Gud førte Israel ud af Egypten, mødte han dem ved Sinais bjerg, hvor han gav dem de ti bud på skrift. Det indbefattede de første to bud om ikke at tilbede andre guder og ikke lave afguder (se 2 Mos 20,2-6). Folket svarede ved at love at gøre alt det, de var blevet befalet og leve som hans folk (se 2 Mos 24,1-13).

Moses var oppe på bjerget, væk fra folket i seks uger, og de begyndte at undres over, hvad der var sket med ham. Presset af hoben lavede Aron en guldkalv og fik folket til at bringe ofre til den. Derefter satte de ”sig ned og spiste og drak; og de rejste sig for at danse“ (2 Mos 32,6). Både Moses og Herren var vrede over, hvor hurtigt folket havde vendt sig bort fra Gud til afgudsdyrkelse, og det ser ud til, at det kun var Moses’ forbøn, der frelste Israel fra den straf, de fortjente (se 2 mos 32,30-34).

Afgudsdyrkelse var en fristelse, som Guds folk alt for ofte faldt for. Historien om Israels og Judas konger er fyldt med perioder med afskyelige handlinger, som nogle af kongerne fik folket til at gøre i forbindelse med tilbedelsen af disse afguder. Denne utroskab var et tilbagevendende tema hos de profeter, som Gud sendte til at kalde folket tilbage til sig. Og i forbindelse med disse kald til vækkelse og reformation gav de ofte også kaldet til en bedre behandling af de fattige, de trængende og de hjælpeløse.

`Læs Sl 115,1-8. Hvilken vigtig pointe kommer salmisten med i disse vers?`

Det er en menneskelig tendens at komme til at ligne det eller den, vi tilbeder eller fokuserer på. Det var derfor helt naturligt, at Guds folk blev mindre optaget af retfærdighed og af at hjælpe andre, når de vendte sig fra at tilbede en retfærdig Gud til at tilbede de omkringliggende folks falske guder, som ofte var fremstillet som krigs- eller frugtbarhedsguder. Hver gang folket valgte andre guder, ændrede de deres holdning i mange af livets sammenhænge, deriblandt den måde, de behandlede andre på. Hvis de var forblevet tro imod Herren, ville de have delt Guds bekymring for de nødlidende blandt dem.

`Til at tænke over. Tænk over, at vi kommer til at ligne dem, vi tilbeder. Hvordan oplever vi, at dette princip viser sig i vores egen tid?`