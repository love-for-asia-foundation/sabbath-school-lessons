---
title:  Begrundelse for tilbedelse
date:  05/08/2019
---

I hele Bibelen tilskyndes Guds folk til at tilbede Gud, og vi får også gentagne gange begrundelser for at gøre det. Vi opfordres til at tilbede ham på grund af, hvem han er, og for hvad han har gjort. Blandt hans egenskaber fremhæves godhed, retfærdighed og barmhjertighed. Når vi bliver mindet om, hvordan Gud er, og hvad han har gjort for os, især ved Jesu kors, og hvad han lover at gøre, bør ingen af os mangle begrundelse for at tilbede og lovprise ham.

`Læs 5 Mos 10,17-22 Sl 101,1; 146,5-10 Es 5,16; 61,11. Hvilken motivation for tilbedelse og lovprisning af Gud giver disse vers?`

Disse begrundelser for tilbedelse var ikke nye for Guds folk. Nogle af de mest ivrige perioder af tilbedelse hos de nyligt befriede israeliter fandt sted som svar på Guds tydelige indgriben på deres vegne. Efter at de fx var blevet ført ud af Egypten og havde krydset Rødehavet, ledte Moses og Mirjam folket til at synge lovprisning til Gud for, hvad de netop havde oplevet og var blevet reddet fra (se 2 Mos 15).

Guds retfærdighed og barmhjertighed, som viser sig i sådanne begivenheder, skulle ikke glemmes. Folket holdt disse beretninger i live ved regelmæssigt at genfortælle dem, og derved blev Guds retfærdighedshandlinger ved med at være en inspiration i deres tilbedelse mange år senere for kommende generationer. Vi finder et eksempel på en sådan genfortælling og tilbedelse i 5 Mos 10,17-22.

Guds retfærdighed er for det første ganske enkelt en del af, hvem han er, en grundlæggende side ved hans karakter. ”Gud handler bestemt ikke uretfærdigt, den Almægtige fordrejer ikke retten“ (Job 34,12). Gud er retfærdig og er optaget af, at retfærdighed skal ske. Det er en begrundelse for at tilbede og lovprise ham.

For det andet ser vi Guds retfærdighed i hans retfærdige handlinger for sit folk og for alle, som er fattige og undertrykte. Hans ret og retfærdighed er aldrig kun en teoretisk beskrivelse af hans karakter. I stedet beskriver Bibelen en Gud, som ”måtte høre de hjælpeløses skrig“ (Job 34,28), og er aktiv og ivrig efter at rette op på de fejl, som er så indlysende i vores verden. Guds vilje vil til sidst blive helt gennemført i den sidste dom og hans genskabelse af verden.

`Til at tænke over. Hvis det gamle Israel havde grund til at prise Herren, hvor meget mere har så ikke vi efter korset?`