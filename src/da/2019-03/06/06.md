---
title:  Barmhjertighed og trofasthed
date:  08/08/2019
---

Da Jesus blev konfronteret med nogle af sin tids religiøse ledere, som kritiserede ham for at spise sammen med ”syndere“, citerede han fra profeten Hoseas, og bad dem om at gå tilbage til deres bøger og opdage, hvad Gud virkelig mente, når han siger: ”Barmhjertighed ønsker jeg, ikke slagtoffer“ (Matt 9,13, som citerer Hos 6,6).

Vi vil opdage, at Jesus levede et liv i omsorg og tjeneste for andre. Hans kontakt med andre, hans helbredende mirakler og mange af hans lignelser demonstrerede og tilskyndede til, at et liv, der blev levet på den måde, var den bedste måde at udtrykke sand overgivelse til Gud. De religiøse ledere var hans største kritikere, men var også målet for hans barskeste kritik. Ligesom de religiøse ledere på Esajas’ tid, troede de, at de opnåede deres særlige forhold til Gud på grund af deres religiøse skikke, mens de samtidigt udnyttede de fattige og ignorerede dem, der led nød. Deres tilbedelse var ude af trit med deres handlinger, og Jesus holdt sig ikke tilbage i sin kritik af deres hykleri.

`Læs Mark 12,38-40. Er Jesu bemærkning om, at ”de æder enker ud af huset“ mal-placeret i denne liste, eller er det netop dette, han forsøger at understrege? Hvordan vil du forklare, hvorfor ”de skal dømmes så meget hårdere“?`

Jesu måske mest skræmmende tale, især for religiøse mennesker, finder vi i Matt 23. Farisæernes religion hjalp ikke de svage i tilværelsen. Jesus afslørede til og med, at den lagde en ekstra byrde på deres skuldre. Han sagde, at farisæerne ved deres gerninger, eller ved manglen på omsorg og handling, lukkede ”Himmeriget for mennesker“ (Matt 23,13).

Som et ekko af profeterne flere århundreder tidligere omtalte Jesus også direkte kløften mellem deres alvorlige religiøse skikke og den uretfærdighed, som de accepterede, og som de selv vandt på. ”Ve jer, skriftkloge og farisæere, I hyklere! I giver tiende af mynte, dild og kommen, men I forsømmer det i loven, der vejer tungere, ret og barmhjertighed og troskab. Det ene skal gøres og det andet ikke forsømmes“ (Matt 23,23). Jesus var hurtig til at tilføje, at de religiøse ceremonier og skikke ikke i sig selv var forkerte; men de måtte ikke udføres på bekostning af at behandle andre retfærdigt.

`Til at tænke over. Hvordan kan vi undgå at tro, at det er nok at have og kende sandheden?`