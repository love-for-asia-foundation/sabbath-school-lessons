---
title:  En sang om håb for de undertrykte
date:  21/07/2019
---

Som allerede bemærket, ser og hører Gud de mennesker, der råber til ham i nød og vanskeligheder. De fleste gange i Salmernes Bog kommer disse råb fra mennesker, der har stolet på Gud, men som ikke ser retfærdigheden ske fyldest. Guds godhed, retfærdighed og magt kan se ud til at drukne i al den uretfærdighed og undertrykkelse, som salmedigterne erfarer.

Og alligevel synger de. Hverken deres liv eller deres tro er blevet knust. Der er endnu håb; og det er nødvendigt for Gud at gribe ind, før det er for sent, før det onde sejrer, før de undertrykte ødelægges af vægten af al den ondskab, de udsættes for. På denne måde forsøger salmisterne at bygge bro over den kløft, der er mellem det, de tror, Gud er i stand til, og de prøvelser og tragedier, de erfarer.

`Læs Sl 9,6-8.14-21. Kan du forestille dig Davids situation, da han skrev denne salme? Kan du føle spændingen mellem hans tro på Guds godhed og den situation, han befinder sig i? Hvad har du gjort i din kamp for at bevare troen på Gud midt i store prøvelser?`

Overalt i Salmerne er der gentagne svar på dette anspændte forhold, håbet og løftet om Guds gode og retfærdige dom. Ondskab og uretfærdighed kan synes at vinde her og nu; men Gud vil dømme de onde og uretfærdige. De vil blive straffet, mens de, som de har skadet og undertrykt, vil blive genoprettet og fornyet.

I bogen Reflections on the Psalms [Tanker over Salmerne] beskriver C.S. Lewis sin oprindelige overraskelse over den glæde og længsel efter Guds dom, som beskrives i Salmerne. Han observerer, at mange bibellæsere i dag betragter dom som noget, der bør frygtes, og han ser i stedet det oprindelige jødiske perspektiv og skriver: ”tusinder af mennesker, som er blevet frarøvet alt det, de ejer, og som helt og fuldt har retten på deres side, vil endelig blive hørt. Selvfølgelig er de ikke bange for dommen. De ved, at deres sag er uigendrivelig – hvis blot de kunne blive hørt. Når Gud kommer for at dømme, vil det ske“ (C.S. Lewis, Reflections on the Psalms (New York: Harcourt, Brace and Company, 1958), s. 11).

I Salmernes Bog ser vi håb for de undertrykte, selv nu, selv midt i deres nuværende lidelser og skuffelser.

`Til at tænke over. Hvilke begrundelser har du for at betragte dommen som noget positivt og ikke som noget man skal frygte?`