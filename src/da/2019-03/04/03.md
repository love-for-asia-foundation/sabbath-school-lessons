---
title:  ”Gør noget, Gud!“
date:  22/07/2019
---

`Læs Sl 82. Hvad er denne salmes budskab?`

På trods af den orden og de samfundsregler, som Gud gav Israel, levede de på forskellige tidspunkter i deres historie, som nation, ikke op til Guds plan. Alt for let kom de til at ligne folkene omkring dem og levede efter disse folkeslags mønster med uretfærdighed og undertrykkelse. Folkets ledere og dommere var kun interesserede i egen fordel, og deres gunst kunne købes med bestikkelser. Uden et retssystem til at beskytte sig blev almindelige mennesker, især de fattige, udnyttet.

Salme 82 er et svar på en sådan situation. Den beskriver Guds rolle som den højeste dommer og skildrer en scene, hvor han dømmer folkets ledere og til og med dets dommere. Denne salme understreger, at de, som beklæder sådanne stillinger i samfundet, ”er indsat til at være hans underdommere“ (Ellen White, Profeter og konger, s. 99). De opretholder deres stilling og udfører deres arbejde som Guds repræsentanter og underordnede. Salmistens synspunkt er, at Guds retfærdighed er en model for, hvordan jordisk retfærdighed bør fungere, og den er også den målesnor, hvorefter al retfærdighed eller uretfærdighed – og dem, der udøver den – skal dømmes.

Salmen afsluttes med et specifikt kald til Gud om at handle (Sl 82,8), at gribe ind og standse den uret, som er så fremherskende i landet. Ligesom mange andre salmer giver denne salme de tavse og undertrykte en stemme, mennesker, som er tiet ihjel af et uretfærdigt system, som de er underlagt.

Salme 82 kommer med en appel til Gud i hans stilling som universets og alle folkeslagenes højeste dommer og enehersker. En sådan appel kunne ikke fremføres til nogen højere instans eller myndighed. Og forsikringen bliver givet, at når jordiske domsstole ikke hører eller opløfter de fattiges og undertryktes nødskrig, som det så ofte er tilfældet, så er der stadigvæk en mulighed for at råbe om hjælp, og Gud vil ikke nægte den.

På forskellige tidspunkter i vores liv kan vi opleve at blive udsat for uretfærdighed; men på andre tidspunkter kan det ske, at vi er dem, der begår eller nyder godt af uret. I gengivelser som Salme 82 kan vi finde indsigt og visdom, enten vi er de undertrykte eller dem, der undertrykker. Gud er også bekymret for uretfærdige dommere og beskriver dem som sine børn og ønsker, at de skal vælge en bedre måde at leve på (se Sl 82,6). Der er altså håb også for dem, der er på den etisk set forkerte side af undertrykkelsen, hvis de vil tillade at blive forandret.