---
title:  At vandre med Gud
date:  24/07/2019
---

Når vi nærmer os afslutningen af Salmernes Bog, synes lovprisningerne at vokse til det ene crescendo efter det andet. De sidste fem salmer begynder med en enkel og direkte opfordring til at lovprise Herren. Den første af disse, Salme 146, fokuserer på en særlig måde på Guds omsorg for de fattige og undertrykte som den primære begrundelse for at lovprise ham.

`Læs Sl 146. Hvad er budskabet til os i denne salme? Hvad siger Gud, specielt i vers 5-9?`

Lige så sikkert som at Gud er denne verdens skaber (v. 6), beskrives han som verdens dommer, forsørger, befrier, helbreder, hjælper og forsvarer. Alle disse egenskaber fokuserer på mennesker, som har brug for hjælp. Det er et inspirerende billede af, hvad Gud gør og forsøger at gøre i vores liv, i vores lokalsamfund og vores verden.

Nogle gange tænker vi, at vi bør hjælpe mennesker i nød, fordi Gud har sagt det. Men salme 146 siger, at det er noget, Gud allerede gør, og han inviterer os til at være med til at gøre det. Når vi arbejder imod fattigdom, undertrykkelse og sygdom, samarbejder vi med Gud. Hvilket privilegium at samarbejde med Gud om at opfylde salme 146!

Der er også fordele for os selv. Kristne taler ofte om deres søgen efter Gud og deres ønske om at få et nærmere forhold til ham. Salme 146,7-9 og mange andre tekster i Bibelen antyder, at en måde at finde Gud på er at tage del i, hvad han gør. Så hvis han arbejder med at løfte de fattige, syge og undertrykte op, som Salme 146 siger, at han gør, bør vi også samarbejde med ham i dette. ”Kristus kom til denne verden for at vandre og arbejde blandt de fattige og dem, der lider. De fik den største del af hans opmærksomhed. Og i dag besøger han gennem sine børn de fattige og trængende og lindrer deres nød og mildner deres lidelse.

Hvis al lidelse og nød blev fjernet, ville vi ikke have nogen måde at forstå Guds barmhjertighed og kærlighed, ingen måde at kende vor medfølende og forståelsesfulde himmelske far på. Aldrig bliver evangeliet præsenteret i større skønhed, end når det bringes til de fattigste og mest forarmede områder“ (Ellen White, Testimonies for the Church, 7. bind, s. 226).

`Til at tænke over. På hvilken måde har du erfaret, at du fik et nærmere forhold til Gud ved at tjene andre?`