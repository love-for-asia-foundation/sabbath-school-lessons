---
title:  En konges løfte
date:  23/07/2019
---

`Læs Sl 101. Selv om denne salme blev skrevet til ledere, kan vi alle finde lærdomme i den, uanset hvilken stilling vi har i livet.`

Salme 101 er en tekst til ledere. Man mener, at disse vers blev skrevet af David i løbet af de første år af hans tid som konge i Israel. Den kan til og med være en redigering af de løfter, han aflagde, da han blev konge. I sin erfaring som kriger for Saul og senere på flugt fra ham, havde David selv set, hvordan en konge, der farer vild, kan ødelægge både folket og sin familie. David besluttede sig for at være en anden slags leder.

De færreste af os er politiske eller nationale ledere; men vi har alle roller i vores liv, hvor vi har mulighed for at øve indflydelse og opmuntre andre. Det kan være på vores arbejdsplads, i vores lokalsamfund, i familien eller i menigheden. Ellen White kommenterer et af disse ansvarsområder, når hun siger: ”Davids løfter i Salme 101 bør gives af enhver, som har ansvar for at beskytte hjemmet mod dårlig indflydelse“ (Counsels to Parents, Teachers, and Students, s. 119).

Når vi har mulighed for det, bør vi være rede til at fremholde og opløfte disse principper over for dem, der har en lederrolle i forhold til os. Og i vores ledelse og indflydelse har vi alle mulighed for at anvende Davids ledelsesprincipper, så vi kan blive til større velsignelse for andre.

David tager sit udgangspunkt i at ære Gud for hans troskab og ret (Sl 101,1). Det blev grundvolden for alt det, David søgte at opretholde i sin ledelse. Han ønskede at lære og praktisere disse egenskaber i sit eget liv og arbejde. For at opnå det måtte han modstå fristelsen til at handle forkert, være korrupt og uærlig, som alle udgør risici for dem, der har magt og lederstillinger.

David vidste, hvor vigtigt det var at have gode rådgivere, så han lover at søge rådgivere, der er til at stole på, og at udpege ærlige embedsmænd. Troskab og ret skulle kendetegne hans ledelse, også blandt dem, der arbejdede sammen med ham og for ham.

`Til at tænke over. Vi er måske ikke i en stilling, hvor vi har rådgivere og embedsmænd; men hvordan kan vi fylde vores liv med indflydelse fra andre, som kan hjælpe os til at leve og lede (hvor vi kan) med troskab og ret mod dem, der har brug for det?`