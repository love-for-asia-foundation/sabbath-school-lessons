---
title:  "Paulus: Om at leve og elske ret"
date:  28/08/2019
---

Paulus’ brev til romerne er mest kendt for sin dybtgående forklaring på frelse ved tro gennem Kristi død. Men i kapitel 12 skifter brevet fokus. Paulus giver en praktisk vejledning til, hvordan vi skal leve og elske ret. Han baserer det på Guds kærlighed og nåde, som den kommer til udtryk i Jesus og evangeliet: ”Så formaner jeg jer, brødre, ved Guds barmhjertighed, til at bringe jeres legemer som et levende og helligt offer, der er Gud til behag – det skal være jeres åndelige gudstjeneste“ (Rom 12,1). Paulus siger i virkeligheden, at det er sådan, vi skal leve, på grund af det Gud har gjort for os gennem Jesus.

`Læs Rom 12. Sammenfat kapitlet og læg især mærke til opfordringen til at elske og vise omsorg for andre, specielt dem, der lider nød.`

Rom 12 er på en måde et sammendrag af mange af de emner, som Paulus uddyber mere detaljeret i nogle af sine andre breve. Han taler om forskellige roller og gaver inden for menighedens fællesskab, deriblandt også at tjene og opmuntre hinanden samt at give rundhåndet (se vers 3-8). Men disse ting skal ikke alene udføres, de skal udføres godt, med entusiasme og frem for alt kærlighed (se vers 9-11).

Paulus beskriver, hvordan et sådant liv viser sig i praksis. Han formaner de troende til at have tålmodighed under vanskeligheder og forfølgelser, at tage sig af de nødlidende, stifte fred, hvor og hvornår det er muligt, og som vi tidligere har set, at gengælde ondskab og uretfærdighed med venlighed og overvinde det onde med det gode (se Rom 12,20-21).

Dette kapitel giver en oversigt over, hvad det vil sige at leve som et nyt menneske, hvor man tjener Gud både som enkeltperson og som en del af de troendes samfund. Paulus fortalte de nye kristne, at deres liv, deres prioriteringer og handlinger nu skulle være anderledes. Deres liv skulle leves som en respons på, hvad Jesus havde gjort for dem gennem sin død på korset og det håb, han havde givet dem om evigt liv. De levede i et undertrykkende og ofte ondskabsfuldt samfund midt i Romerriget, og Paulus formaner dem til at leve på en anden måde: ”Og tilpas jer ikke denne verden, men lad jer forvandle, ved at sindet fornyes, så I kan skønne, hvad der er Guds vilje: det gode, det som behager ham, det fuldkomne“ (Rom 12,2).

`Til at tænke over. Er der ting og holdninger i dit samfund, som du har brug for at modsætte dig for at leve og elske som en Jesu efterfølger i dag?`