---
title:  En ny form for fællesskab
date:  25/08/2019
---

Efter Jesu himmelfart og Helligåndens komme på Pinsedagen voksede gruppen af troende hurtigt og udgjorde den første menighed, en ny form for fællesskab blandt Jesu efterfølgere. I begyndelsen blev den ledet af Jesu oprindelige disciple. Men dette nye fællesskab var ikke blot noget, de selv fandt på. Det var bygget på Jesu lære og arbejde og baseret på Skriftens og dens profeters lange historie.

`Læs ApG 2,42-47; 4,32-37. Hvad er de vigtigste elementer i beskrivelsen af den første menigheds fællesskab?`

Mens det ser ud til, at israeliterne ikke helt levede op til planen for et retfærdigt og gavmildt samfund, tog den første kristne menighed befalingen om, at ”der skal ikke være fattige hos dig“ (5 Mos 15,4), meget alvorligt. En praktisk måde, medlemmernes tro kom til udtryk på, var, at de delte alle deres materielle resurser. De solgte til og med ejendom og gav pengene (se ApG 4,34-5,2) til at dække deres medtroendes behov og også for at kunne være til en velsignelse for dem, som stod uden for deres nye samfund. Dette skete især gennem helbredelser (se ApG 3,1-11; 5,12-16).

Men dette fællesskab var ikke på nogen måde et utopisk samfund. Da antallet af troende steg, opstod der gnidninger mht. hvordan disse resurser skulle administreres, især den daglige uddeling af mad (se ApG 6,1). Disciplene, som var gruppens naturlige ledere, ønskede at fokusere på forkyndelsen af evangeliet. For at løse de problemer, der opstod, var de nødt til at foretage en omorganisering.

Syv personer blev derfor udvalgt til at fokusere på de praktiske sider af menighedens fællesskab. Dette var måske den første erkendelse af de forskellige tjenester og evner inden for menigheden. Samtidigt udtrykte det betydningen af praktisk missionsarbejde for menighedens liv og vidnesbyrd. ”De samme principper for fromhed og retfærdighed, som skulle vejlede herskerne blandt Guds folk på Moses’ og Davids tid, skulle også følges af dem, der fik til opgave at lede Guds nyoprettede kirke på den nytestamentlige tid“ (Ellen White, The Acts of the Apostles, s. 95).

`Til at tænke over. Prøv at forestille dig, hvordan det må have været i den første menighed. Hvordan kan vi genspejle de samme principper i vores tid?`