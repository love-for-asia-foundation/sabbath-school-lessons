---
title:  Dorkas’ tjeneste og vidnesbyrd
date:  26/08/2019
---

Da kirken begyndte at brede sig, som Jesus havde forudsagt, både ”i Jerusalem og i hele Judæa og Samaria og lige til jordens ende“ (ApG 1,8), fulgte nye troende Jesu lære og hans eksempel mht. tjeneste. Blandt dem var Dorkas, også kendt som Tabitha, i byen Joppe. Det er tydeligt, at hun tog Jesu lære alvorligt, specielt når han sagde, at når man gav klæder til de nøgne, gjorde man det mod Jesus selv (se Matt 25,38-40).

`Læs ApG 9,36. Læs beskrivelsen af Dorkas og hendes arbejde. Hvordan ville dit liv og arbejde beskrives, hvis det skulle gøres lige så kort? Hvordan ville du ønske at blive beskrevet?`

Det ser ud til, at Dorkas’ arbejde var sådan, at beskrivelsen af hende som ”discipel“ (se ApG 9,36) og hendes trofasthed, energi og fokus på andre var kendt også uden for hendes hjemby.

Peter var på besøg i den nærliggende by Lydda, da folk i Joppe bad ham om at komme på grund af Dorkas’ pludselige død (se ApG 9,37-41.) Da Peter ankom til Joppe, blev han mødt af mange af de mennesker, som Dorkas havde hjulpet gennem sit arbejde for de fattige. De viste ham det tøj, hun havde lavet, og fortalte utvivlsomt mange historier om, hvordan hun havde hjulpet dem og andre.

At Peter bad for Dorkas, og at Gud bragte hende til live igen, er selvfølgelig ingen garanti for, at livet altid kommer til at gå godt for dem, der vier deres liv til at tjene andre. Dorkas havde trods alt allerede oplevet sygdom og død. Og Stefanus, en af de syv, som var udvalgt til at arbejde for enkerne i menigheden, var blevet den første martyr (se ApG 7,54-60). Et liv i tjeneste er ikke en let sti. Ofte er det faktisk den vanskeligste vej.

Men Gud benyttede den kærlighed og kraft, som folk havde oplevet gennem Dorkas’ liv, såvel som hendes opstandelse fra døden, til at gøre et mægtigt indtryk på beboerne i Joppe. ”Det blev kendt over hele Joppe, så mange kom til tro på Herren“ (ApG 9,42).

`Til at tænke over. Hvis du døde, ville man da sørge over og savne din indsats, ligesom Dorkas blev savnet og husket? Hvordan kan vi efterlade en bedre arv af tjeneste? Hvilke praktiske færdigheder har du, ligesom Dorkas, der var i stand til at sy tøj, som du muligvis kan benytte i tjeneste for andre?`