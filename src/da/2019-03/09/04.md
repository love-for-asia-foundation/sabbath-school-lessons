---
title:  At dele ved at give
date:  27/08/2019
---

Efter sin omvendelse begyndte Paulus på sin opgave, nemlig at bringe evangeliet til hedningerne. Den succes, som Gud gav ham, rejste nogle væsentlige spørgsmål om forholdet mellem de nye hedningekristne og den nye kristne tros jødiske rødder. En samling af jødekristne og hedningekristne ledere mødtes i Jerusalem for at drøfte sagen og søge Guds ledelse i forhold til disse vanskelige spørgsmål. Mødet og dets resultat beskrives i ApG 15.

Men i Paulus’ rapport fra dette møde, som vi finder i Gal 2, tilføjer han et andet vigtigt element til de instrukser, han modtog fra rådet i Jerusalem, til sit fortsatte arbejde blandt hedningerne. ”Kun skulle vi huske på deres fattige, hvad jeg netop har bestræbt mig for at gøre“ (Gal 2,10).

Og Paulus blev personligt ved med at fokusere netop på dette i sit arbejde (se fx ApG 20,35). Ligesom den første menighed i Jerusalem udvidede Paulus det kristne fællesskabs visioner, så det indbefattede alle de troende.

`Læs 2 Kor 8,7-15. Hvordan sammenkæder Paulus evangeliet med at give rundhåndet?`

Paulus benyttede også to henvisninger til Det Gamle Testamente for at opfordre de troende til gavmildhed og omsorg for de medtroende, som oplevede vanskeligheder. Han omtalte beretningen om, hvordan Gud gavmildt sørgede for manna til israeliterne under ørkenvandringen (se 2 Kor 8,15). Han citerede også fra Sl 112,9: ”Han strøede ud, han gav til de fattige, hans retfærdighed består til evig tid“ (2 Kor 9,9).

Paulus opfordrede sine læsere til at være bevidste om at give ved regelmæssigt at sætte en del af deres indkomst til side, så det ville være lettere for dem at give, når han eller Titus kom til deres menig-hed for at hente deres gave og bringe den til de fattige kristne i Jeru-salem. Han henviste til en bestemt menighed som eksempel for derved at opmuntre andre menigheder til at udvise den samme gavmildhed.

”At I med den hjælp står jeres prøve,“ skrev Paulus, ”vil få dem til at prise Gud for, at I er lydige mod bekendelsen til evangeliet om Kristus, og prise ham for jeres oprigtige fællesskab med dem og med alle“ (2 Kor 9,13).

`Til at tænke over. Hvordan skal vi prioritere vores gaver, når vi ikke er i stand til at give til hver eneste sag eller alle de behov, vi bliver præsenteret for?`