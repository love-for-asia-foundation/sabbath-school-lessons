---
title:  Jakob ”den retfærdige“
date:  29/08/2019
---

Kristen tradition siger, at Jakob, Jesu bror eller stedbror, blev leder for den tidlige kristne kirke i Jerusalem. Det var denne Jakob, som var leder af drøftelserne under apostelmødet i Jerusalem (se ApG 15 og Gal 1-2). Hvis det er tilfældet, er det også sandsynligt, at det er ham, der har skrevet det brev, som i Bibelen omtales som Jakobs brev.

Jakob var et meget almindeligt navn på den tid; men hvis dette var den samme person, har han sandsynligvis også været den leder i menigheden, der var kendt som Jakob ”den retfærdige“. Dette tilnavn antyder en leder, som på rigtig måde prioriterede sin behandling af andre og tog sig af de glemte eller underkuede. Den bog, der bærer hans navn, er blevet beskrevet som ”Det Nye Testamentes Ordsprogsbog“, fordi den fokuserer på praktisk gudsfrygt og på at leve med visdom som en Guds efterfølger.

Det var vigtigt for Jakobs brevs forfatter at minde sine kristne læsere om at være ”ordets gørere, ikke blot dets hørere, ellers bedrager I jer selv“ (Jak 1,22), og at den religion, der betyder noget, og som er ren og ægte, fokuserer på at ”tage sig af faderløse og enker i deres nød og bevare sig selv uplettet af verden“ (Jak 1,27).

`Læs Jak 2,1-9; 5,1-5. Hvordan adskiller Jakobs holdning over for de rige sig fra den, der er almindelig i de fleste samfund? Hvad siger han specifikt om, hvordan rig og fattig skal behandles inden for menighedens fællesskab?`

Jakob påstår, at det gavner meget lidt at ønske den sultne eller den, der ikke har tøj at tage på, Guds velsignelse og alt godt. Det vil være langt mere gavnligt at udtrykke og vise vores omsorg ved at give vedkommende virkelig mad og tøj end ved at udtrykke vores ædle sindelag og alle vores gode ønsker (se Jak 2,14-16). Jakob bruger dette som et eksempel på sammenhængen mellem tro og gerninger i vores Gudsforhold. Han gentager også i 2,8, hvad Jesus lærte om at elske sin næste som sig selv og viser, hvordan dette bud skal efterleves i hverdagen. Det omsættes i tjeneste for Gud og andre, ikke for at fortjene frelse; men fordi det er på den måde, sand tro viser sig.

`Til at tænke over. Hvorfor er det så let, selv ubevidst, at foretrække de rige frem for de fattige?`