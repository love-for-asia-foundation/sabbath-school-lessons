---
title:  Til videre studium
date:  30/08/2019
---

”Frelseren har givet sit dyrebare liv for at etablere en menighed, der er i stand til at tage sig af bedrøvede, svage sjæle. En del af de troende er måske fattige, uoplyste og ukendte; alligevel vil det, som de ved Kristi hjælp kan udrette noget i deres hjem, i nabolaget, i menigheden, endog ‘i de egne, der ligger længere borte’, bringe resultater, der rækker ind i evigheden“ (Ellen White, Jesu liv, s. 466).

”Gennem uselvisk gavmildhed oplevede den tidlige menighed en overvældende glæde; for de troende vidste, at deres indsats var med til at hjælpe evangeliet til at blive sendt til dem, der var i mørke. Deres gavmildhed vidnede om, at de ikke forgæves havde modtaget Guds nåde. Hvad andet end Åndens helligelse kunne skabe en sådan gavmildhed? Både i de troendes og de ikke-troendes øjne skyldtes dette mirakel Guds nåde“ (Ellen White, The Acts of the Apostles, s. 344).

**Spørgsmål til drøftelse**:

`1.	Hvordan kan vores menighedsfællesskab komme til at ligne den første menighed mere? Hvilke praktiske foranstaltninger kan vi tage for at opmuntre hinanden i denne retning?`

`2.	Syvende Dags Adventistkirken benytter nogle af de principper, vi har set på i denne uges studium, i fordelingen af tiende og gaver til de forskellige dele af verden. Hvilke fordele er der ved et sådant system?`

`3.	Er undervisning om, hvordan vi skal leve, som vi fx finder i Rom 12, realistisk og praktisk? Fungerer det i ”den virkelige verden“?`

`4.	Jak 5,1-5 bruger stærke ord, som minder om de barske advarsler hos de gammeltestamentlige profeter. Hvorfor er det passende og nødvendigt med så stærke udtalelser?`

Ansporet af Jesu befaling og Helligåndens kraft gik disciplene og de første kristne i gang med at dele Jesu budskab og mission så vidt og bredt som muligt. Ved hjælp af Jesu lære og den hebraiske skrift blev den første menighed en ny form for samfund, hvor de delte alt, hvad de havde, med mennesker i nød, både inden for og uden for deres fællesskab. Gennem deres eksempel og undervisning, som er nedskrevet i deres breve til disse menigheder, opfordrede de første kristne ledere de troende til at leve i trofasthed og tjeneste, især over for mennesker i nød.