---
title:  Tempelrensningen
date:  14/08/2019
---

Når vi læser beretningerne om Jesus i evangelierne, tiltrækkes vi ofte af de blide billeder af Jesus – hans omsorg for de syge og børnene, hans historier om at lede efter de fortabte, hans tale om Guds rige. Men det kan betyde, at vi overraskes af de andre beretninger, hvor vi ser ham handle mere eftertrykkeligt og uden omsvøb, især over for sin tids religiøse ledere og nogle af deres skikke.

`Læs Matt 21,12-16 Mark 11,15-19 Luk 19,45-48 Joh 2,13-17. Hvilken betydning har det, at disse og lignende beretninger fortælles i alle fire evangelier?`

Det er egentlig ikke overraskende, at denne begivenhed omtales i alle evangelier. Det er en beretning fyldt med drama, handling og lidenskab. Jesus var tydeligvis bekymret over, at templet blev misbrugt, og at sand tilbedelse var blevet erstattet af salget af offerdyr. Det var en vanhelligelse af alt det, som disse ofringer skulle repræsentere, nemlig Jesu død for alle verdens synder!

En sådan direkte indgriben passede meget godt med de jødiske profeters tradition. Dette faktum antydes i gengivelsen i alle fire evangelier, enten af Jesus eller af evangelieforfatteren, idet de citerer fra Esajas, Jeremias eller Salmerne for at forklare, hvad der sker i situationen. Folket opfattede Jesus som en profet (se Matt 21,11) og kom til ham for at blive helbredt og undervist på tempelpladsen, efter at han havde jaget alle købmændene og pengevekslerne bort. Folket fandt helbredelse i hans berøring og håb i deres hjerter, mens de lyttede til hans lære.

De religiøse ledere så også Jesus som en profet, som en, der var farlig for deres magt og den sociale ordens stabilitet, og de gik bort for at lægge planer om at slå Jesus ihjel, ligesom deres forfædre i de foregående århundreder havde lavet en sammensværgelse mod profeterne (bemærk kontrasten i Luk 19,47-48).

`Til at tænke over. Hvordan kan vi som menighedsmedlemmer gøre vores til, at vores lokale menigheder aldrig bliver sådan, at de behøver det, som templet havde brug for på Jesu tid? Hvordan kan vi undgå disse åndelige farer? Og hvad kan disse farer bestå i?`