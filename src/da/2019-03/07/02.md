---
title:  Marias sang
date:  11/08/2019
---

Forestil dig scenen: Maria havde nogle få dage tidligere fået et budskab fra englen Gabriel. Han havde fortalt hende, at hun skulle blive mor til Jesus, den Højestes søn. Hun har endnu ikke fortalt det til nogen, men tager af sted for at besøge Elisabeth, sin ældre slægtning, som også ventede et mirakelbarn. Med åndelig forståelse kender Elisabeth Marias nyhed, inden Maria har haft mulighed for at sige noget, og sammen fejrer de Guds løfter og godhed.

`Læs Luk 1,46-55. Læg mærke til blandingen af lovprisning for det mere generelle og det, der kun gjaldt hende selv: ”Thi den Mægtige har gjort store ting mod mig“ (Luk 1,49). Hvorfor bør vores lovprisning og tilbedelse af Gud indeholde både et personligt og et generelt eftertryk?`

Marias sang er en bemærkelsesværdig sang, som ville passe godt blandt Salmerne eller de jødiske profeters skrifter. Maria overvældes af forundring og tak til Gud. Hun har tydeligvis set Guds gerning i sit eget liv, men hun er også meget opmærksom på betydningen af Guds plan for sit folk og for hele menneskeheden.

I Marias opfattelse er Gud ikke alene mægtig og værdig til at lovprises, han er også barmhjertig og lader til at have en særlig omsorg for de ydmyge, de nedtrykte og de fattige. Englen havde knap nok forladt hende efter at have overbragt ”de gode nyheder“ om den kommende fødsel til Maria, før hun sang følgende: ”Han har styrtet de mægtige fra tronen, og han har ophøjet de ringe; sultende har han mættet med gode gaver, og rige har han sendt tomhændet bort“ (Luk 1,52-53).

Helt fra begyndelsen af beretningen om Jesu liv på jorden bliver han ikke blot introduceret som en hersker (se Luk 1,43), men en hersker af et anderledes kongerige. Som mange kommentatorer har beskrevet det, skulle Guds rige, som Jesus kom for at indlede og grundlægge, være ”et omvendt rige“ sammenlignet med denne verdens rigers normale sociale rangordning. I den beskrivelse, vi har af Jesu rige, er denne verdens mægtige og rige de mindste, og de fattige og undertrykte bliver befriet, mættet og ophøjet.

`Til at tænke over. Hvis menigheden skulle være et udtryk for Guds rige, hvor god er den til at efterleve det ”omvendte rige“, som Maria beskrev? Hvordan kan dette lade sig gøre uden samtidigt at være unfair over for de rige og mægtige, som også er elsket af Gud?`