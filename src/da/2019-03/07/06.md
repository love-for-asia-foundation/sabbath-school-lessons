---
title:  Kristi kors
date:  15/08/2019
---

Det er en stor trøst, at Gud er en Gud, som ser og hører de fattige og undertryktes råb. At Gud er en Gud, som i Jesus har erfaret og udholdt det værste af denne verdens umenneskelighed, undertrykkelse og uretfærdighed, er utroligt. På trods af al den barmhjertighed og godhed, som Jesus udviste i sit liv og sin tjeneste, var hans død et resultat af had, misundelse og uret.

Lige fra Jesu forpinte bøn i Getsemane til hans tilfangetagelse, ”retssag“, tortur, hån, korsfæstelse og død, udholdt han smerte, grusomhed, ondskab og undertrykkende magt. Alt dette blev forværret af Jesu uskyldighed, renhed og godhed. Han ”gav afkald på det, tog en tjeners skikkelse på og blev mennesker lig; og da han var trådt frem som et menneske, ydmygede han sig og blev lydig indtil døden, ja, døden på et kors“ (Fil 2,7-8). I frelseshistoriens perspektiv ser vi skønheden i Jesu offer for os; men vi må ikke glemme brutaliteten i den lidelse og uretfærdighed, han oplevede.

`Læs Es 53,3-6. Hvad fortæller denne tekst om, hvad der skete med Jesus, den uskyldige, som led for den skyldige? Hvordan hjælper det os til bedre at forstå, hvad han gik igennem for vores skyld?`

I Jesus ved Gud, hvordan det føles at være udsat for ondskab og uretfærdighed. Henrettelsen af et uskyldigt menneske er en uhyrlighed; at slå Gud ihjel endnu mere. Gud har gjort sig til et med os i vores ødelagte og syndige tilstand, og vi kan derfor ikke betvivle hans medfølelse, barmhjertighed og trofasthed: ”For vi har ikke en ypperstepræst [Jesus], der ikke kan have medfølelse med vore skrøbeligheder, men en, der er blevet fristet i alle ting ligesom vi, dog uden synd“ (Hebr 4,15). Tænk, hvilken åbenbaring af Guds karakter! Vi fatter knapt det første af den gode nyhed om Gud, som korset repræsenterer.

`Til at tænke over. Hvorfor må Jesu død i vores og alle menneskers sted altid være det centrale i vores mission og alt det, vi gør for Gud, især i vores arbejde for at nå mennesker i nød?`