---
title:  Jesus helbreder
date:  13/08/2019
---

Evangelierne er fulde af beretninger om Jesu mirakler, især hans helbredelsesmirakler. Som Esajas havde forudsagt, gav han syn til blinde og frihed til dem, som var holdt fanget af sygdom, nogle gange efter mange års lidelse (se fx Mark 5,24-34; Joh 5,1-15). Men han gjorde mere end det. Han fik de lamme til at gå igen; han helbredte spedalske, ikke kun ved ord, men ved at røre ved dem, selv om de var ”urene“. Han konfronterede de onde ånder, som havde besat menneskers sind og krop, og han opvakte til og med døde.

Måske kunne vi forvente, at disse mirakler handlede mere om at tiltrække store skarer, så han kunne bevise sin magt over for de mange tvivlere og kritikere. Men det var ikke altid tilfældet. I stedet gav Jesus ofte befaling til dem, der var blevet helbredt, om ikke at fortælle det til nogen. Selv om det nok var usandsynligt, at de mennesker, som netop var blevet helbredt, ville holde deres fantastiske nyheder for sig selv, forsøgte Jesus at vise, at hans mirakler handlede om noget, der var vigtigere end en opvisning. Det endelige mål var selvfølgelig, at mennesker skulle modtage frelse gennem ham.

Men Jesu helbredelsesmirakler var et udtryk for hans medfølelse. Matthæus siger fx i sin indledning til historien om bespisningen af de 5000: ”Og da han kom i land, så han en stor folkeskare, og han ynkedes over dem og helbredte dem, der var syge“ (Matt 14,14). Jesus oplevede de menneskers smerte, som led, og han gjorde, hvad han kunne, for de mennesker, han kom i kontakt med, for at hjælpe dem og løfte dem op.

`Læs Matt 12,15-21. Læs Esajas’ profeti hos Matthæus. Hvordan identificerer Esajas og Matthæus det, Jesus gør, som noget større end blot at helbrede nogle få – eller selv nogle hundrede – mennesker?`

”Hvert mirakel, som Kristus udførte, var et tegn på hans guddommelighed. Han gjorde netop de gerninger, der var blevet forudsagt om Messias; men for farisæerne var disse gerninger direkte anstødelige. Jødefolkets ledere betragtede menneskelige lidelser med hjerteløs ligegyldighed. I mange tilfælde havde deres egoisme og tyranni været skyld i de lidelser, som Kristus lindrede. Derfor opfattede de hans mirakler som en bebrejdelse mod sig“ (Ellen White, Jesu liv, s. 293).

Jesu helbredelsesmirakler var handlinger, der udtrykte hans medfølelse og retfærdighed. Men ingen af dem var i sig selv den egentlige hensigt. I sidste ende havde alt, hvad Jesus gjorde, til hensigt at lede mennesker til evigt liv (se Joh 17,3).