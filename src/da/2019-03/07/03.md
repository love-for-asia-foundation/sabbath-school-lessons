---
title:  Jesu missionserklæring
date:  12/08/2019
---

Hvad enten det var den fastlagte læsning for den dag, eller om Jesus med vilje udvalgte de bestemte vers (Es 61,1-2) i bogrullen, som han blev givet, og skulle læse fra, var det ingen tilfældighed, at disse vers var teksten for hans første offentlige prædiken. Det er heller ikke nogen tilfældighed, at beretningen om Jesu korte tale i Luk 4,16-21, ”I dag er det skriftord, som lød i jeres ører, gået i opfyldelse“ (Luk 4,21), indleder Lukas’ gengivelse af Jesu offentlige arbejde.

Jesus synes at opfange melodien fra Marias sang om et ”omvendt rige“ og begynder at gøre det til virkelighed i sit arbejde. Jesus, og Lukas i sin genfortælling af Jesu beretning, benyttede Esajas’ profeti til at forklare, hvad Jesus gjorde og skulle gøre; men det var også en anden måde at udtrykke det på, som Maria 30 år tidligere havde beskrevet. De fattige, de lidende og de undertrykte er specielt udvalgt til at modtage de gode nyheder, som Jesus bragte.

Jesus brugte disse vers fra Esajas 61 som sin missionserklæring. Hans tjeneste og mission skulle være både åndelig og praktisk, og han kom til at vise, at det åndelige og det praktiske ikke står så langt fra hinanden, som vi nogle gange tror. Fysisk og praktisk omsorg for mennesker var også en del af den åndelige omsorg, som Jesus og hans disciple udviste.

`Læs Luk 4,16-21 Luk 7,18-23. Sammenlign de to tekster. Hvorfor tror du, at Jesus svarede på denne måde? Hvordan ville du have svaret på tilsvarende spørgsmål om Jesu guddommelighed, og at han var Messias?`

Da Jesus udsendte sine disciple, var den befaling, han gav dem, også i overensstemmelse med hans mission. De skulle forkynde, at ”Himmeriget er kommet nær“ (Matt 10,7); men hans videre instrukser til dem var: ”Helbred syge, opvæk døde, gør spedalske rene, driv dæmoner ud. I har fået det for intet, giv det for intet“ (Matt 10,8). Deres arbejde i hans navn skulle genspejle og omsætte værdierne i praksis og principperne i Jesu tjeneste og det rige, han indbød menneskene til. Disciplene skulle også tage del i Jesu opgave med at løfte de sidste, de mindste og de fortabte op.

`Til at tænke over. Hvordan finder vi balancen mellem dette arbejde og den vigtige opgave at forkynde de tre englebudskaber til en fortabt verden? Hvorfor må alt, det vi gør, på en eller anden måde hænge sammen med forkyndelsen af den nærværende sandhed?`