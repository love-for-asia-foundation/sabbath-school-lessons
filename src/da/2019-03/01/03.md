---
title:  En fuldendt verden
date:  01/07/2019
---

Det er let at føle hjemve efter Edens have. Der er noget ved den korte beskrivelse af den have, som Guds skabte som et hjem for Adam og Eva, der skaber en længsel i vores hjerter. Vi forstår måske ikke, hvordan en sådan verden fungerede; men vi føler, at vi gerne ville opleve den.

Det ser ud til, at følelsen af tilfredsstillelse og fuldendthed var noget, som Gud også oplevede: ”Gud så alt, hvad han havde skabt, og han så, hvor godt det var“ (1 Mos 1,31). Gud skabte noget, der både var smukt og funktionelt. Det var udsøgt i sit design, formfuldendt og samtidigt praktisk. Det pulserede med liv og farver, men var også fyldt med alt, der var nødvendigt, for at liv skulle blomstre. Det er derfor ikke overraskende, at Gud tog pauser for at reflektere over, at den verden, han var i gang med at skabe, var god.

`Læs 1 Mos 1. Hvad tror du det gentagne udsagn om at ”Gud så, at det var godt“ betyder? (1 Mos 1,4.10.12.18.25.31)`

Selv om hele Bibelen er skrevet efter syndefaldet, er den fuld af begejstring over naturens verden, som fx i Job 38 og 41 og Salme 148. Vi må huske, at dette ikke er skrevet som glimt af, hvordan verden var til at begynde med, da den netop var skabt før syndefaldet. Det skrives i nutid og fejrer den godhed, der endnu er tydelig i vores verden.

Jesus hentede også eksempler fra naturens verden for at vise Guds godhed og omsorg (se fx Matt 6,26.28-30). Han opfordrer os både til at stole på Gud og sætte pris på naturens enkle gaver, som fylder os med forundring. Hvis vi åbner øjnene og ser på skaberværkets undere, kan vi se, at vi får fantastiske gaver fra vores skaber. Vores reaktion, også midt i vanskeligheder, bør være taknemmelighed og ydmyg overgivelse til ham, der giver os gaverne.

Som syvendedags adventister, der både fejrer skabelsen og venter på Guds kommende rige, bør vi indse, at den skønhed, glæde og godhed, som vi ser og oplever i verden, kun er små glimt af, hvad vores verden engang var og engang igen skal blive.

`Til at tænke over. Hvilke af skabelsens undere sætter du især pris på i dine oplevelser af naturens verden? Hvordan kan du i din hverdag komme til at kende Gud bedre gennem naturens undere?`