---
title:  Menneskehedens familienetværk
date:  04/07/2019
---

Da synden kom ind i verden, gik der ikke lang tid, før verden begyndte at bryde sammen. Antændt af misundelse, misforståelser og vrede involverede det første mord det første brødrepar. Da Gud udspurgte Kain om hans synd, var hans svar sandsynligvis både ironisk og retorisk: ”Skal jeg vogte min bror?“ (1 Mos 4,9). Svaret, indikeret ved Guds oprindelige spørgsmål, var: ”Ja, absolut! Du er din brors vogter.“

`Læs Ordsp 22,2. Hvad er underforstået i dette enkle udsagn? Hvad siger det om vores forhold til vores medmennesker?`

Hver person, vi møder, er en af Guds skabninger, skabt i hans billede og en del af det netværk af personforhold, som forbinder os alle i Guds skaberværk, selv om det er ødelagt og brudt. ”Hele menneskeheden er en stor familie. Når en del af det store broderskab rammes af en ulykke, er alle i fare.“ (Ellen White, Vejen til et bedre liv, s. 215). Enten vi bryder os om det eller ej, har vi på grund af denne fælles forbindelse et gudgivent ansvar over for Gud og hinanden (Se Matt 22,37-39).

Overalt i Bibelen gentages påstanden om, at Gud er vores skaber. Det er fx en af begrundelserne for, at vi skal holde sabbat (se 2 Mos 20,11) og for tilbedelse af Gud i de sidste tider (se Åb 14,7). Det er også den primære motivation for, at vi skal tage os af andre og hjælpe dem, der er dårligere stillet end os selv.

Vi er alle bundet sammen af vores fælles oprindelse i Gud. ”Den, der undertrykker den svage, håner hans skaber, den, der forbarmer sig over den fattige, ærer hans skaber“ (Ordsp 14,31). Hvor meget mere tydeligt kan det siges?

Som Guds skabninger står vi til ansvar over for ham med hele vores tilværelse, også vores tilbedelse og vores tjeneste og omsorg for andre. Selv om det fra tid til anden kan være både frustrerende og ubelejligt, er vi virkelig ”vores brors vogter“.

`Til at tænke over. Hvorfor tror du, at Gud så ofte gennem hele Bibelen fremhæver, at han er Skaber? Hvorfor er det vigtigt, og hvordan bør det påvirke den måde, vi behandler andre på?`