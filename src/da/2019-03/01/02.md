---
title:  "Gud: et glimt af skabelsen"
date:  30/06/2019
---

Denne verden og alt liv i den, både vores eget liv og alt, hvad vi gør med det, alle andres liv, og hvordan vi forholder os til det, livet i sig selv, og hvordan det bedst leves, begyndte med Gud, ”for i ham lever vi, ånder vi og er vi“ (ApG 17,28).

Her begynder Bibelens beretning: ”I begyndelsen skabte Gud himlen og jorden“ (1 Mos 1,1). Og det faktum, at han talte, og det skete, viser os en kraft og en proces, som vi ikke engang kan begynde at fatte.

Alligevel skabte Gud; han var intimt involveret, især når det gjaldt skabelsen af det første menneske (se 1 Mos 2,7).

`Læs 1 Mos 1,26-31. Læs beretningen om skabelsen af Adam og Eva. Hvilke vigtige ting fortæller denne gengivelse os om Gud? Hvilke vigtige ting fortæller den os om mennesker?`

Det er ofte blevet sagt, at vi kan lære meget om Gud ved at tilbringe tid i naturen, ved at betragte hans skaberværk og se glimt i den af Skaberens egen karakter. Hvis Gud fx er en ordenens Gud, må vi forvente at finde orden i hans skaberværk. Eller hvis vi tror, at Gud er en kreativ Gud, bør vi ikke blive overraskede over at finde utrolige eksempler på denne kreativitet i den verden, han har skabt.

På samme måde tror vi, at Gud er en personlig Gud, og vi finder derfor, at personlige relationer er et grundlæggende element i den måde, Gud har sammensat verden. Han skabte hvert element i verden, så det står i forhold til resten af skaberværket. Han skabte dyrene i et harmonisk forhold til hinanden. Han skabte menneskene i et personligt forhold til ham selv, til hinanden og til resten af skaberværket.

Vores forståelse af Gud er på mange måder begrænset; men det, vi alligevel kan se af hans karakter, bør få os til at gennemtænke, hvordan verden bør være.

`Til at tænke over. Hjælper det på din opfattelse af verden, selv med de meget tydelige følger af syndens ødelæggelser, at se den som en afspejling af Guds karakter?`