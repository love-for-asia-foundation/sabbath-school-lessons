---
title:  En ødelagt verden
date:  03/07/2019
---

En ting, som Gud gav Adam og Eva, men ingen andre af sine skabninger, var moralsk frihed. De var moralske skabninger på en måde, som planter, dyr eller træer aldrig kunne blive det. Gud værdsætter denne moralske frihed så højt, at han tillod den mulighed, at de kunne vælge at være ulydige. Dermed risikerede han alt det, han havde skabt, til fordel for at få muligheden for et personligt forhold til sine menneskelige skabninger, baseret på kærlighed og en fri vilje.

Men der fandtes også en ødelægger. Den moralske frihed eksisterede også for englene. Ødelæggeren ønskede at fordærve den gode og fuldkomne verden, som Gud havde skabt, og forsøgte at benytte Guds særlige skabning på jorden, mennesket, til at opnå det. Ved at tale gennem slangen stillede djævelen spørgsmålstegn ved, at det, Gud havde givet, var fuldkomment og tilstrækkeligt. Den primære fristelse var at ønske mere, end Gud havde givet dem, tvivle på Guds godhed og stole på sig selv.

I det valg og den handling blev de personlige forhold brudt, som var en uadskillelig del af Guds design og hans skaberværk. Adam og Eva kunne ikke længere nyde forholdet til deres Skaber, som de var skabt til. De opdagede pludselig, at de var nøgne og skamfulde, og deres indbyrdes forhold blev næsten uopretteligt forandret. Deres forhold til resten af jorden blev også anspændt og brudt.

`Læs 1 Mos 3,1-5. Hvad siger disse vers om de ændrede forhold, der opstod mellem menneskene og naturen?`

På grund af syndens realitet blev tilværelsen pludselig langt vanskeligere for Adam og Eva og for resten af skaberværket. Syndens følger er virkelige, især dem, der rammer menneskeheden og menneskers indbyrdes forhold. På en måde er vi blevet fjernet fra Gud, vores skaber. Vores familier er også på mange måder ramt, og vores forhold til andre bliver ofte en udfordring. Vi har også problemer med vores forhold til naturen. Alle sider af vores tilværelse viser den ødelæggelse, som synden har forårsaget.

Men det var ikke sådan, Gud skabte verden til at være. ”Forbandelserne“ i 1 Mos 3 gives også med et løfte om, at Gud ville sørge for en måde at genskabe vores verden på og reparere de personforhold, der var blevet ødelagt af synd. Mens vi bliver ved med at kæmpe med synden og dens følger i vores liv, er vi blevet kaldet til at fremme verdens oprindelige godhed. Vi skal forsøge, i vores måde at leve på, at vise, hvordan Guds plan for verden er.