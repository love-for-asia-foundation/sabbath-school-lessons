---
title:  Jordens forvaltere
date:  02/07/2019
---

Ifølge Bibelens beskrivelse var Edens have og den nyskabte jord et sted med overflod, skabt for at livet skulle blomstre og nydes, især af menneskene.

Men Gud gav også den første mand og kvinde – og resten af os, der nedstammer fra dem – en rolle at spille i hans skaberværk. Det blev meget hurtigt tydeligt, at Adam og Eva skulle have en særlig status i denne nyskabte verden.

Adam blev først sat til at give dyr og fugle navne (se 1 Mos 2,19). Dernæst fik han en anden rolle, som af Gud selv blev præsenteret som en velsignelse: ”Og Gud velsignede dem og sagde til dem: ‘Bliv frugtbare og talrige, opfyld jorden, og underlæg jer den; hersk over havets fisk, himlens fugle og alle dyr, der rører sig på jorden!’“ (1 Mos 1,28).

`Læs 1 Mos 1,28; 2,15. Sammenlign de to tekster. Hvordan vil du med et par sætninger karakterisere menneskets jobbeskrivelse?`

Alt for ofte i kristendommens historie er 1 Mos 1,28 blevet brugt som en slags tilladelse til at udnytte naturen, til og med i en sådan grad, at det ødelagde den. Det er rigtigt, at verden tydeligvis blev skabt til menneskenes liv, fordel og glæde. Menneskenes ansvar er at ”dyrke og vogte den“ (1 Mos 2,15).

Når vi taler om forvaltning, er vores første tanke ofte penge; men den første befaling om forvaltning i Bibelen handler om at tage vare på den jord, som Gud har skabt og betroet os. Befalingen til Adam og Eva forudså også, at jorden skulle deles med deres børn og kommende generationer. I den oprindelige plan skulle den skabte verden blive ved med at være en kilde til liv, godhed og skønhed for alle mennesker, og Adam og Eva spillede en stor rolle i at tage vare på den.

Jorden tilhører stadigvæk Gud (se Sl 24,1), og vi er stadigvæk kaldet til at være forvaltere for alt det, Gud har givet os. Måske kan vi drage den konklusion, at vores opgave som forvaltere i en syndig verden er endnu større.

`Til at tænke over. Hvad betyder det for dig at være en forvalter af jorden i vore dage, i modsætning til Adam, i en syndig verden? Hvordan bør erkendelsen af dette ansvar påvirke dit dagligliv?`