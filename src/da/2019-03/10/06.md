---
title:  Det evige evangelium
date:  05/09/2019
---

Evangeliets forvandlende indbydelse og appel til ”alle folkeslag og stammer, tungemål og folk“ (Åb 14,6) har lydt ned igennem kristendommens historie. Men Åbenbaringsbogen beskriver, hvorledes der i de sidste tider vil opstå en fornyet forkyndelse, med alle dets konsekvenser, af dette glade budskab om Jesus.

`Læs Åb 14,6-7. Hvordan indbefattes grundprincipperne i evangeliet, som oftest opsummeres i Joh 3,16, i englens specielle budskab i vers 7?`

Åb 14,7 sammenkæder tre nøgleelementer, som vi allerede har set på i dette studium af Guds bekymring over ondskab, fattigdom og undertrykkelse ned igennem Bibelens historie.

**1. Dom**. Appellen om dom, om at retfærdighed skal ske, har været en gentaget bøn fra dem, som ned igennem historien er blevet undertrykt. Heldigvis beskriver Bibelen Gud som en, der hører nødlidende menneskers råb. Som det fx ofte udtrykkes i Salmernes Bog, ser de, som bliver behandlet uretfærdigt, dom som en god nyhed.

**2. Tilbedelse**. De hebraiske profeters skrifter sammenkæder ofte tilbedelse og gode gerninger, især når de sammenlignede deres tilbedelse, som hævdede at være Guds folk med det forkerte, de gjorde og blev ved med at gøre. I Es 58 fx sagde Gud tydeligt, at den tilbedelse, han mest af alt ønskede, var, at de viste venlighed og omsorg mod de fattige og trængende (se Es 58,6-7).

**3. Skabelse**. Som vi har set, er et af de grundlæggende elementer i Guds kald om retfærdighed menneskehedens fælles familie. Vi er alle skabt i hans billede og elsket af ham; vi er alle værdifulde i hans øjne; ingen skal udnyttes eller undertrykkes på grund af andres griskhed. Det synes klart, at denne forkyndelse af evangeliet i endens tid er et bredt og vidtrækkende kald til at tage imod den redning, forløsning og genoprettelse, som Gud ønsker for den faldne menneskehed. Gud vil have et folk, som midt i den værste ondskab vil stå fast på det, der er ret, på Guds bud og Jesu tro. Selv under forfølgelse vælger de ikke en falsk tilbedelse, men at tilbede Skaberen (Åb 14,8-12).

`Til at tænke over. Hvordan kan vi bedst hjælpe mennesker, der lider, samtidigt med, at vi deler både det håb og den advarsel, som findes i de tre englebudskaber, med dem?`