---
title:  Nåde og gode gerninger
date:  03/09/2019
---

`Læs Ef 2,8-10. Lav et resume af teksten med dine egne ord. Hvad fortæller disse vers om forholdet mellem nåde og gode gerninger?`

Bibelen fortæller os bl.a., at vi blev skabt til at tilbede Gud og tjene andre. Kun i vores fantasi kan vi forsøge at forestille os, hvordan det ville ske i en syndfri verden.

Men på grund af synden er den eneste verden, vi kender, ødelagt og syndig. Heldigvis for os åbner Guds nåde gennem Jesu offer for verdens synd en vej til tilgivelse og helbredelse. Midt i vores ødelagte tilværelse bliver livet derfor gendannet af Gud, og han benytter os til at samarbejde med ham om at helbrede og reparere den skade og smerte, der præger andre menneskers liv (se Ef 2,10). ”Når mennesker får gaver, skal de dele med andre. Alle vegne beder mennesker om hjælp. Gud opfordrer menneskene til med glæde at hjælpe deres medmennesker“ (Ellen White, Vejen til et bedre liv, s. 58).

Igen skal det understreges, at vi ikke gør gode gerninger – omsorg for de fattige, hjælp til de undertrykte, mad til de sultne - for at opnå frelse eller Guds gunst. Ved tro har vi i Kristus al den gunst fra Gud, som vi har brug for. Vi indser, at vi både er syndere og ofre for syndens følger, men også, at vi er elskede og løskøbte af Gud. Mens vi stadigvæk kæmper med fristelser til selviskhed og griskhed, tilbyder Guds selvopofrende og ydmyge nåde os en ny form liv og en kærlighed, som vil forvandle vores liv.

Når vi ser på korset, ser vi det fuldkomne og fuldstændige offer, der blev givet for os, og vi indser, at vi ikke kan føje noget til, hvad det tilbyder os i Kristus. Men det betyder ikke, at vi ikke skal gøre noget som svar på, hvad vi er blevet givet i Kristus. Tværtimod. Vi er nødt til at svare, og hvilket bedre svar kan vi give på den kærlighed, der er vist os, end at vise kærlighed mod andre?

`Til at tænke over. Læs 1 Joh 3,16-17. Hvordan indfanger disse vers, hvad vores svar bør være på Jesu kors?`