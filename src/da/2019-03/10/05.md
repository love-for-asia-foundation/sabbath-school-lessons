---
title:  Vores fælles menneskelighed
date:  04/09/2019
---

Gennem sin tjeneste og undervisning formanede Jesus til en radikal, ikke-diskriminerende holdning. Alle, som med et ærligt motiv søgte ham, hvad enten det var kvinder med et dårligt rygte, toldere, spedalske, samaritanere, romerske soldater, religiøse ledere eller børn, tog han imod med varme og omsorg. Og som den første menighed opdagede, på måder der helt forvandlede medlemmerne, tilbød Gud frelsen til alle.

Da de første troende langsomt indså, hvor altomfattende evangeliet var, tilføjede de ikke gode gerninger mod andre til deres tro som kun en ”god“ ting at gøre. De var afgørende for deres forståelse af evangeliet, som de havde oplevet det i Jesu liv, tjeneste og død. Mens de kæmpede med de problemer og spørgsmål, som opstod, i første omgang for individuelle ledere som Paulus og Peter (se fx ApG 10,9-20), dernæst som et menighedsfællesskab ved apostelmødet i Jerusalem (se ApG 15), begyndte det at gå op for dem, hvilken dramatisk ændring evangeliets gode nyhed havde forårsaget i deres opfattelse af Guds kærlighed og altomfattende nåde, men også, hvordan evangeliet skulle vise sig i deres liv, når de nu bekendte sig til at følge Jesus.

**Hvad siger hvert af de følgende skriftsteder om vores fælles menneskelighed, og hvordan bør det påvirke vores holdning til andre?**

`Mal 2,10`

`ApG 17,26`

`Rom 3,23`

`Gal 3,28`

Gal 3,28 er en teologisk opsummering af den praktiske historie, Jesus fortalte om den barmhjertige samaritaner. I stedet for at skændes om, hvem vi har pligt til at hjælpe, bør vi gå ud og hjælpe og måske endda være parate til at modtage hjælp fra dem, vi ikke forventer det fra. Hvad den menneskelige familie har fælles, kommer til udtryk på et højere plan i den evangeliets familie. Denne familie udgøres af dem, der er knyttet sammen ved Guds frelsende nåde, som kalder os til enhed i ham: ”For vi er alle blevet døbt med én ånd til at være ét legeme, hvad enten vi er jøder eller grækere, trælle eller frie“ (1 Kor 12,13).