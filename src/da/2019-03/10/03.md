---
title:  Medfølelse og anger
date:  02/09/2019
---

De sammenkædede beretninger om frelse og den store strid kalder os til at indse en sandhed om vores tilværelse, som er grundlæggende for vores forståelse af både os selv og vores verden. Vi og vores verden er faldet i synd, ødelagte og nedbrudte. Vores verden er ikke længere, hvad den blev skabt til at være, og selv om vi stadigvæk afspejler Skaberens billede, er vi også en del af verdens ødelagte tilstand. Synden i vores liv er af samme natur som det onde, der skaber så meget smerte, undertrykkelse og udnyttelse over alt i verden.

Det er derfor rigtigt af os at føle den smerte, ubehag, sorg og tragedie, som verden og mennesker omkring os oplever. Hvis vi ikke følte tilværelsens smerte, måtte vi være robotter. Klagesangene i Salmernes Bog, Jeremias’ og de andre profeters sorg og Jesu tårer og medfølelse viser, hvor rigtigt det er at reagere på denne måde over verden og dens ondskab og især over for dem, der så ofte bliver såret af den ondskab.

`Læs Matt 9,36; 14,14 Luk 19,41-42 Joh 11,35. Hvad var det i hver af disse situationer, der berørte Jesus så stærkt? Hvordan kan vores hjerte blive mere følsomt over for den smerte, vi ser omkring os?`

Vi må også huske, at synd og ondskab ikke kun er ”derude“ eller et resultat af andres synd: ”Hvis vi siger, at vi ikke har synd, fører vi os selv på vildspor, og sandheden er ikke i os“ (1 Joh 1,8). I de gammeltestamentlige profeters opfattelse var synd en tragedie, som ikke først og fremmest skyldtes, at nogen havde brudt ”reglerne“, men snarere, at synden havde ødelagt forholdet mellem Gud og hans folk og skader andre mennesker.

Selviskhed, begær, smålighed, fordomme, hensynsløshed og ligegyldighed ligger til grund for al ondskab, uretfærdighed, fattigdom og undertrykkelse i verden. Bekendelse af vores synd er det første skridt på vejen til at gøre noget ved denne ondskab og til at lade Guds kærlighed få den rette plads i vores hjerter: ”Hvis vi bekender vore synder, er han trofast og retfærdig, så han tilgiver os vore synder og renser os for al uretfærdighed“ (1 Joh 1,9).

`Til at tænke over. Se på dig selv – men ikke alt for grundigt eller for længe. På hvilke måder er du ødelagt og selv en del af det overordnede problem? Hvad er det eneste svar på problemet, og hvor alene findes løsningen?`