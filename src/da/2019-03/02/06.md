---
title:  Jubelåret
date:  11/07/2019
---

Da Gud kaldte Israel som et folk, havde de ikke noget selvstændigt land. De ventede på at komme ind i det lovede land. Gud vidste, hvilken betydning landet ville få, når de bosatte sig i deres nye samfund i Kanaan. Under Josvas ledelse sørgede Gud for en velordnet fordeling af landet mellem stammer og familiegrupper.

Men han vidste også, at der ville blive en tendens til, at den rigdom, de muligheder og resurser, som fulgte med jordbesiddelse, med tiden ville blive koncentreret hos nogle få. Familieproblemer, sygdom, forkerte valg og andre vanskeligheder kunne føre til, at nogle jordbesiddere blev nødt til at sælge deres land med en mindre fortjeneste eller for at overleve. Det betød, at familien i kommende generationer ville være frataget muligheden for at eje jord.

Guds løsning på dette problem var at erklære, at land aldrig helt kunne sælges. I stedet kunne det sælges indtil det næste ”jubelår“, hvor det igen skulle gå tilbage til den familie, der havde fået det tildelt. Al jord, som var solgt, kunne på ethvert tidspunkt blive løskøbt af sælgeren eller et andet medlem af sælgerens familie. Og igen mindede Gud folket om deres forhold til ham, og hvordan det påvirker forholdet til andre: ”Der må ikke sælges land uigenkaldeligt, for landet er mit; I er fremmede og tilflyttere hos mig“ (3 Mos 25,23).

`Læs 3 Mos 25,8-23. Hvordan forestiller du dig, at samfundet ville være, hvis disse principper, især ordene: ”I må ikke udnytte hinanden“, gjaldt i dag?`

”Hensigten med Guds love var at tilstræbe social lighed, I sabbatåret og jubelåret ville der for en stor del blive rådet bod på de fejltrin, der var begået på det sociale og politiske område i det mellemliggende tidsrum“ (Ellen White, Patriarker og profeter, s. 275).

Bibelske forskere er usikre på, om disse økonomiske og sociale rytmer nogen sinde helt blev fulgt i længere perioder (se 2 Krøn 36,21). Uanset giver disse regler et fascinerende glimt af, hvordan verden kunne fungere, hvis Guds lov nøje blev fulgt. De understreger også Guds særlige omsorg for de fattige og svage i samfundet samt hans ønske om, at retfærdighed skulle komme til udtryk på praktiske måder i vores verden.