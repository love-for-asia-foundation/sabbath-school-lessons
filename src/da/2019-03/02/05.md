---
title:  En ekstra tiende
date:  10/07/2019
---

Mange kristne anerkender og følger Bibelens instruktion om at betale – eller returnere – tiende. Med henvisning til Mal 3,10 er det en enkel formel, hvor de troende giver 10 procent af deres indkomst til at støtte kirkens arbejde med at forkynde evangeliet. Kirken, som bliver betroet denne tiende, har i reglen strenge regler for, hvordan disse midler skal bruges, og anvender dem primært til at støtte direkte evangelisk arbejde.

`Læs 5 Mos 14,22-29. Hvad er hovedhensigten med tienden ifølge disse vers?`

Det kan være en fristelse for os at tro, at vi har opfyldt vores forpligtelse til at give, når vi har givet de 10 procent. Men de instruktioner, der blev givet til israelitterne, antyder, at de 10 procent kun var et startsted. Studier antyder, at de gamle israelitter, der levede op til retningslinjerne i de levitiske love, regelmæssigt gav mellem en fjerdedel og en tredjedel af deres årsindkomst til Guds sag for at støtte præsterne og helligdommen, og for at hjælpe de fattige.

Nogle forskere beskriver denne gavmildhed, især støtten til udlændinge, faderløse og enker, som en ekstra tiende. Det er indlysende, at folket skulle glæde sig over resultatet af deres arbejde og fejre høsten. Gud lovede at velsigne dem, specielt i deres nye land; men de skulle ikke tage disse velsignelser for givet eller glemme dem, som ikke var lige så velsignet.

I de almindelige år skulle denne del af høsten bringes til helligdommen og uddeles derfra. Men hvert tredje år skulle der være særlig fokus på at dele velsignelserne i deres eget lokalsamfund. Under disse høstfester var der specielt fokus på dem, som let kunne være blevet overset eller glemt: ”Giv den til levitterne, de fremmede, de faderløse og enkerne i dine byer“ (5 Mos 26,12).

Ifølge Guds anvisning skulle i hvert fald en del af israeliternes gaver bruges til at give økonomisk støtte og praktisk hjælp til dem, der havde størst behov for det. Igen var dette baseret på folkets minde om og taknemmelighed for, hvordan Gud havde vist barmhjertighed og retfærdighed mod dem.

`Til at tænke over. Læs 5 Mos 26,1-11. Hvad siger Herren? Hvordan kan vi anvende dette i vores egen holdning til mennesker i nød?`