---
title:  De ti bud
date:  08/07/2019
---

`Læs Matt 22,37-40 2 Mos 20,1-17. Hvordan hjælper Jesu resume af buddene din forståelse, når du læser hvert af de ti bud?`

De ti bud er ligesom en grundlov. Efter en kort indledning, som tilkendegiver det grundlag, som disse udtalelser bygger på – i dette tilfælde det faktum, at Gud befriede sit folk – opstiller dokumentet hovedprincipperne, som nationen er grundlagt på. I dette tilfælde var der specifikke bud om, hvordan mennesker i praksis bedst kan udvise deres kærlighed til Gud og deres medmennesker. Det er ikke så mærkeligt, at mange nationer med en kristen arv har opstillet deres lands love på baggrund af disse vejledende principper.

Selv om mange af buddene er kortfattede, må vi ikke undervurdere rækkevidden af deres effekt og de ti buds vidtspændende omfang som livets lov. Det sjette bud, ”Du må ikke begå drab“ (2 Mos 20,13), opsummerer og indbefatter fx både ”alle uretfærdige handlinger, der bidrager til at forkorte livet“ og ”forsømmelse af de trængende eller lidende på grund af egenkærlighed“ (Ellen White, Patriarker og profeter, s. 154). På samme måde fordømmer forbudet om at stjæle (se 2 Mos 20,15) ”slavehandel samt … erobringskrige … Det … kræver fuld betaling af gæld eller løn“ og forbyder ”ethvert forsøg på at drage fordel af andres uvidenhed, svaghed eller ulykke“ (Ibid., s. 154).

Det er let at sige til os selv, at vi ikke er dårlige mennesker. Hvis vi fx ikke direkte er involveret i drab eller indlysende tyveri, kan det virke, som om vi er OK. Men da Jesus talte om buddene, gjorde han det klart, at de ikke opfyldes ved kun at lade være med at gøre specifikke handlinger. I stedet kan vi bryde Guds lov med vores tanker, motiver eller ved at undlade at gøre noget, vi ved, vi burde gøre (se Matt 5,21-30).

Forestil dig et samfund, hvor hvert eneste af de ti bud blev taget alvorligt og fuldkomment omsat i praksis. Det ville være et aktivt, levende samfund, hvor alle med iver viste deres kærlighed til Gud ved at elske og vise omsorg for hinanden.

`Til at tænke over. Hvorfor har vi en tendens til at læse de ti bud så ”snævert“ og ofte ignorere den bredere anvendelse af disse vigtige principper i vores liv? Hvorfor er det lettere at følge den mere snævre opfattelse i vores liv?`