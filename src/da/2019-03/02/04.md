---
title:  Slaver, enker, faderløse, fremmede
date:  09/07/2019
---

`Læs 2 Mos 23,9. Hvad er Guds budskab til Israel i disse vers?`

Som nyligt befriede slaver vidste israelitterne, hvad det ville sige at være undertrykt, udnyttet og marginaliseret. Og mens de fejrede deres frihed, var Gud bekymret over, at de skulle glemme, hvor de kom fra, hvad det ville sige at være ekskluderet, og hvad han havde gjort for at redde dem. Han indstiftede påsken som en mindehøjtid og en mulighed for at genfortælle historien: ”Med stærk hånd førte Herren os ud af Egypten, af trællehuset“ (2 Mos 13,14).

`Læs 2 Mos 22,21-23. Hvilken betydning havde mindet om deres eget slaveri i instrukserne om, hvordan folket skulle behandle de svageste i deres nye samfund?`

Ekkoet fra, at Gud gav de ti bud, var knapt døet hen, da Moses blev bedt om at tilbringe mere tid sammen med Gud, som gav ham detaljerede instrukser om, hvordan disse storslåede bud skulle virkeliggøres i det israelitiske samfund. Før instrukserne om at bygge tabernaklet giver Gud tre kapitler med love om emner som fx behandlingen af slaver. Disse love stod i stærk modsætning til den behandling, som mange af israelitterne selv havde oplevet. Der var love om voldelige forbrydelser, om beskyttelse af ejendom, love for livet i al almindelighed, og principper for, hvordan man skulle oprette domstole til at holde lovene i hævd og udøve ret (se 2 Mos 21-23).

Fremtrædende blandt disse love var omsorg for medborgerne i dette nye samfund, men også for de svageste og dem, der stod udenfor. Disse mennesker skulle ikke udnyttes; de fik til og med retten til at skaffe sig mad på måder, der respekterede deres værdighed, som fx at samle det, der var ladt tilbage på markerne efter høsten. En sådan behandling af de fremmede og svage var ikke almindelig i datidens verden. Selv i dag er der mange, der tilsyneladende glemmer de vigtige moralske principper, vi finder her med hensyn til, hvordan vi skal behandle andre mennesker i samfundet.

`Til at tænke over. Hvilke minder fra din egen erfaring gør dig mere medfølende og omsorgsfuld over for andres lidelse og uretfærdige behandling?`