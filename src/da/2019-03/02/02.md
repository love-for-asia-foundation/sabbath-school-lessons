---
title:  Gud, som hører
date:  07/07/2019
---

Fire hundrede år er lang tid at vente, især hvis man venter under forhold med tiltagende hårdt slavearbejde. Gud havde lovet, at han vil vende tilbage til sit folk og føre dem ud af Egypten, men i den ene generation efter den anden blev de overladt til at opbygge deres afgudsdyrkende undertrykkeres rigdom og fremgang, mens Gud tilsyneladende blev ved med at være tavs.

Men så åbenbarede Gud sig på en helt speciel måde. Han viste sig i en brændende busk langt ude i en fjern ørken for en usandsynlig leder, en prins på flugt, nu en ydmyg hyrde ved navn Moses. Han gav den tøvende Moses en opgave, og den første del af jobbet var at tage tilbage til israelitterne i Egypten med budskabet om, at Gud havde hørt og set deres undertrykkelse. Og han havde ikke glemt dem. Han var faktisk ved at gøre noget, som ville ændre deres situation dramatisk.

`Læs 2 Mos 3,7 2 Mos 3,16-17. Hvorfor er det vigtigt for Gud at begynde med at forklare sin plan for disse mennesker med dette specielle budskab? Hvad er der ved dette budskab fra Gud, som fanger din opmærksomhed?`

Men Gud standser ikke der. Ikke alene har han en plan om et bedre land; men det er ikke hans hensigt, at folket skal forlade Egypten tomhændet. I hundreder af år havde de været med til at opbygge Egyptens rigdom. Gud forudså den indledende modstand hos farao; men han forsikrede Moses om, at israelitterne skulle få kompensation for alle deres år med hårdt arbejde: ”Og jeg vil lade egypterne fatte velvilje for dette folk, så I ikke kommer til at drage tomhændet bort“ (2 Mos 3,21).

Israelitterne havde været undertrykt i mange år. Nu benyttede Gud anledningen til at oprette en ny form for samfund med disse tidligere slaver. Han ønskede, at de skulle leve på en anden måde og oprette et samfund, som ville blive bæredygtigt og levedygtigt. Hans plan var, at denne nye form for samfund skulle være en model for de omkringliggende folk, og at de velsignelser, de fik fra Gud, ligesom Abrahams, kunne blive til velsignelse for hele verden.

`Til at tænke over. Hvor vigtigt er det for dig, at Gud er en Gud, som ser verdens menneskers lidelser og hører deres råb om hjælp? Hvad siger det os om Gud? Tænk over 2 Mos 4,31.`