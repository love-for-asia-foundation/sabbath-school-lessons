---
title:  En lighedens dag
date:  16/07/2019
---

En af de ting, der er tydelig, når vi hurtigt læser de ti bud både i 2 Mos 20 og 5 Mos 5 er, at det fjerde bud er det mest detaljerede af dem alle. Mens nogle af buddene udtrykkes med kun fire ord, (på hebraisk kan nogle udtrykkes med kun to ord), giver det fjerde bud plads til både hvorfor, hvordan og hvem vi skal huske i forbindelse med sabbatsdagen.

`Læs 2 Mos 20,8-11. Hvad siges der om tjenere og fremmede og til og med dyrene, og hvilken betydning har det?`

Slående i disse detaljer i forbindelse med sabbatten er deres fokus på andre. Sigve K. Tonstad hævder, at denne form for bud er helt enestående blandt alle verdens kulturer. Han forklarer, at sabbatsbuddet ”prioriterer nedefra og op, ikke set ovenfra og ned, men tager først hensyn til de svageste og mest udsatte medlemmer af samfundet. De, som har mest brug for hvile – slaven, den fremmede, og arbejdsdyrene – er udvalgt til særlig omtale. I hvilen på den syvende dag finder de underprivilegerede og selv de stumme dyr en forbundsfælle“ (The Lost Meaning of the Seventh Day (Michigan: Andrews University Press, 2009) s, 126-127).

Buddet fokuserer især på at understrege, at sabbatten er en dag, der skal nydes af alle. I lyset af sabbatten er alle lige. Hvis du er arbejdsgiver i løbet af ugen, har du ingen ret til at tvinge dine ansatte til at arbejde om sabbatten. Gud gav også dem en hviledag. Hvis du er ansat – eller til og med en slave – resten af dine dage, minder sabbatten dig om, at du også er skabt og frelst af Gud, og at han inviterer dig til at fejre det på en anden måde end ved dine normale pligter. Selv dem, der står uden for det sabbatsfejrende folk – ”den fremmede i dine byer“ (2 Mos 20,10) – skal nyde godt af sabbatten.

Denne tanke ville have været en opsigtsvækkende ændring af israeliternes synspunkt, som var præget af deres egen erfaring som slaver og udstødte. Når de nu var etablerede i et nyt land, ønskede Gud ikke, at de skulle overtage deres tidligere undertrykkeres vaner. I tillæg til at give detaljerede love for deres samfund, gav Gud dem (og os alle) en ugentlig påmindelse om, at vi alle er lige i Guds øjne.

`Til at tænke over. Hvordan kan du dele sabbatten i dit lokalsamfund? Hvordan kan mennesker i dit lokalsamfund nyde godt af, at du fejrer sabbat?`