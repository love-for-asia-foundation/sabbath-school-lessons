---
title:  Nok manna
date:  14/07/2019
---

Efter mange generationer i slaveri og den sociale fornedrelse, som sådanne forhold voldte for Guds udvalgte folk, ønskede han at løfte de nyligt befriede israeliter op og vise dem en bedre måde at leve på. Han gav dem love for, hvordan de bedst kunne få orden på deres nye samfund. En af de første dele af denne proces kom i form af en praktisk og informativ lignelse.

Dette skete med mannaen, som sikrede en livsrytme i alle de 40 år i ørkenen. Den var et synligt bevis på Guds omsorg og på praktisk uselviskhed og burde være blevet en del af kulturen i det israelitiske samfund. Hver morgen lå der manna på jorden rundt om israeliternes lejr.

`Læs 2 Mos 16,16-18. Hvilken betydning tror du, det har, at den specifikke mængde manna for hver person fremhæves i disse vers?`

I 2 Kor 8,10-15 henviser Paulus til denne beretning som et eksempel på, hvordan de kristne bør give: ”For øjeblikket må jeres overflod afhjælpe de andres mangel, for at deres overflod til gengæld kan afhjælpe jeres mangel. Så bliver der ligevægt“ (vers 14).

Lærdommen for israeliterne og for os var, at Gud har sørget for, at der er nok til hans folk og hans skaberværk. Hvis vi kun tager, hvad vi har brug for, og er villige til at dele vores overflod med andre, vil der blive sørget for alle. Kun at tage det, der var nødvendigt til den enkelte dag, krævede folkets tillid til, at der ville komme mere næste dag. Undertrykte mennesker, som de israelitiske slaver, har en tendens til at fokusere på deres egen overlevelse. Men Gud ønskede at vise dem et liv i tillid, gavmildhed og villighed til at dele.

Men der var også en anden endnu mere bemærkelsesværdig side ved denne fremgangsmåde. Hver fredag lå der en dobbelt portion manna på jorden. På denne dag alene skulle folket samle ekstra manna som forberedelse til sabbatten. Denne specielle forsyning før sabbatten blev endnu en måde for dem at lære tillid på. Tillid til at Gud ville sørge for alle deres behov. Den ekstra portion manna, som var en nådeshandling fra Guds side, gjorde dem i stand til i endnu større grad at nyde den hvile, som Gud havde lovet dem på den syvende dag, sabbatten.

`Til at tænke over. Hvad kan vi gøre om fredagen, som kan hjælpe os til i større grad at glæde os over det, Gud tilbyder os om sabbatten?`