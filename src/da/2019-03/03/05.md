---
title:  En helbredelsesdag
date:  17/07/2019
---

Mens den oprindelige vision for sabbatten og sabbatsfejring var bred og inklusiv, var den for mange af de religiøse ledere på Jesu tid blevet helt anderledes. I stedet for at være en frihedens og lighedens dag var sabbatten blevet en dag med menneskelige traditioners regler og forbud. Jesus protesterede mod denne holdning, især når den blev påtvunget andre.

Det er interessant, at han gjorde dette specielt ved at udføre en række helbredelser på sabbatsdagen. Det ser ud til at Jesus med vilje udførte disse mirakler om sabbatten i modsætning til en hvilken som helst anden dag for at vise noget meget vigtigt om, hvad sabbatten skulle være. I beretningerne om disse helbredelser kom Jesus ofte med udtalelser om, hvor passende det var at helbrede om sabbatten. Og ofte benyttede farisæerne hans udtalelser som en undskyldning for at gennemføre deres sammensværgelse til at få Jesus slået ihjel.

`Læs Matt 12,9-13 Mark 1,21-26; 3,1-6 Joh 9,1-16. Læs beretningerne om nogle af Jesus’ sabbatshelbredelser. Hvad lægger du især mærke til i disse beretninger?`

Jesus bekræftede, at sabbatten er vigtig. Vi må sætte grænser omkring sabbattens timer for at gøre den speciel og tillade denne ugentlige tidsperiode at være en anledning til at uddybe vores forhold til Gud, til vores familie, vores menighed og vores lokalsamfund. Men sabbatsfejring bør ikke kun handle om os selv. Jesus sagde: ”Derfor er det tilladt at gøre noget godt på en sabbat“ (Matt 12,12).

Mange menighedsmedlemmer gør meget godt for at hjælpe andre. Men mange af os føler også, at vi burde gøre mere for at hjælpe. Vi ved, at Gud har omsorg for dem, der lider, er undertrykte eller glemte, og at vi også bør gøre det. Fordi vi er befalet ikke at udføre vores almindelige arbejde, og er befriet fra ugens stress, har vi om sabbatten tid til at fokusere på denne omsorg for andre som en af de sande og aktive måder at fejre sabbatten på. ”Ifølge det fjerde bud blev sabbatten indviet til hvile og religiøs tilbedelse. Alt verdsligt arbejde skulle ophøre, men arbejde med barmhjertighed og velgørenhed var i overensstemmelse med Guds hensigt… At hjælpe de plagede, at trøste de sørgende er et kærlighedsarbejde, som ærer Guds hellige dag“ (Ellen White, Welfare Ministry, s. 77).

`Til at tænke over. Hvad gør du om sabbatten, som er godt for andre?`