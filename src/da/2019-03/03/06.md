---
title:  Sabbatshvile til landet
date:  18/07/2019
---

Som vi har set, var sabbatten en indgroet del af livsrytmen hos israeliterne som et folk. Men sabbatsprincippet handlede ikke kun om en dag hver uge. Det indbefattede også en særlig hvile hvert syvende år og kulminerede med jubelåret efter syv omgange med syv år, det vil sige hvert 50. år.

`Læs 3 Mos 25,1-7. Hvad er specielt ved denne form for instruks? Er der nogen måde, du kunne inkorporere et sådant princip i dit liv og dit arbejde?`

Sabbatåret tillod jorden at ligge brak. Det er en fantastisk forvaltning af landet, og visdommen i denne dyrkningsmetode er blevet generelt anerkendt.

Det syvende år var også af stor betydning for slaverne (se 2 Mos 21,1-11). Hvis det gik så galt, at en israelit kom i så stor gæld, at han var nødt til at sælge sig selv som slave, skulle han befries i det syvende år. På samme måde skulle al udestående gæld eftergives ved afslutningen af det syvende år (se 5 Mos 15,1-11)

Ligesom med mannaen, som Gud gav israeliterne i ørkenen, var det en tillidshandling ikke at plante noget i et helt år. Man stolede på, at Gud ville sørge for nok det foregående år sammen med det, jorden selv ville frembringe i sabbatåret. At frigive slaver og eftergive gæld var en barmhjertighedshandling, men også et udtryk for tillid til, at Gud vil sørge for vores behov. På en måde havde folket brug for at lære, at det ikke var nødvendigt at undertrykke andre for selv at klare sig.

Sabbattens principper og mønster skulle være nøje forbundet med den israelitiske samfundsstruktur som et hele. På samme måde bør nutidens sabbatsfejring være en åndelig handling, som forvandler alle vores andre dage. I praktisk forstand er sabbatten en måde at efterleve Jesu befaling om at søge Guds rige først: ”Jeres himmelske fader ved, at I trænger til alt dette … alt det andet [skal] gives jer i tilgift“ (Matt 6,32-33).

`Til at tænke over. Hvilken forskel bør det gøre for de andre seks dage i ugen, at du holder sabbat? Hvis du er grådig, selvisk og ligeglad med andre fra søndag til fredag, hvad betyder det egentlig, hvis du ikke er det om sabbatten? Kan du virkelig lade være med at være dnt samme om sabbatten, som du er resten af ugen?`