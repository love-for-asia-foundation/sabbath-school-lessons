---
title:  To begrundelser for sabbatten
date:  15/07/2019
---

`Læs 2 Mos 20,8-11 5 Mos 5,12-15. På hvilken måde komplementerer disse to udgaver af det fjerde bud hinanden?`

At huske er en vigtig del af det forhold, som Gud ønsker at genoprette med sit folk. Forholdet centreres om den kendsgerning, at Gud er vores skaber og frelser. Begge roller udtrykkes i de to versioner af det fjerde bud og er derfor nært knyttet til sabbatten og fejringen af den.

Israelitterne kom ud af et land, der var domineret af mange falske guder. De havde brug for at blive mindet om den sande Guds rolle som skaber. Sabbatten var en vigtig måde at gøre det på. Og den blev endnu mere betydningsfuld i sammenhæng med den ugentlige cyklus af den ekstra portion manna om fredagen. Dette var et mægtigt eksempel på Guds skabende magt. I gengivelsen af det fjerde bud i 2 Mosebog 20 åbenbares Gud som skaber meget tydeligt.

Men i gengivelsen af det fjerde bud i Femte Mosebog 5 fokuseres der på befrielse, forløsning og frelse. Det var denne beretning, israeliterne ofte skulle genfortælle. Og hver sabbat kunne de på en særlig måde huske den. Deres første beretning handlede om en virkelig fysisk befrielse fra slaveriet i Egypten; men som deres forståelse af Gud og hans frelse voksede, ville sabbatten også blive et ugentligt symbol på og en fejring af deres åndelige frelse.

Begge disse begrundelser for sabbatten handlede om genoprettelse af forholdet mellem Gud og hans folk. ”Også mine sabbatter gav jeg dem som tegn mellem mig og dem, så de kunne forstå, at jeg, Herren, helliger dem“ (Ez 20,12). Og som vi har set, handlede dette aldrig kun om denne bestemte gruppe mennesker. På baggrund af dette forhold skulle de oprette et nyt slags samfund, som viste venlighed også mod alle udenfor og skulle være en velsignelse for hele verden.

”Derfor har Herren din Gud befalet dig at fejre sabbatsdagen“ (5 Mos 5,15). Ved at fejre sabbatten som et minde om og en fejring af både vores skabelse og vores frelse, kan vi blive ved med at vokse i vores forhold, ikke alene med Gud, men også med menneskene omkring os. Gud er nådig imod os, derfor skal vi være nådige imod andre.

`Til at tænke over. Hvordan bør sabbatsfejring gøre os til bedre, venligere, mere omsorgsfulde og medfølende mennesker?`