---
title:  Повереници на земјата
date:   02/07/2019
---

Според библискиот извештај, едемската градина и новосоздадената Земја биле места на изобилство, создадени за животот таму да се развива и човечките суштества посебно да уживаат.

Меѓутоа, Бог на првиот човек и жена – и на сите нивни потомци – исто така им дал одредена улога во создавањето. Брзо станува очигледно – и не само врз основа на Неговиот начин на создавање – дека Адам и Ева заземаат посебна положба во овој нов свет. На Адам прво му била доверена задачата да им стави имиња на сите животни и птици (види: 1. Мојсеева 2,19). Потоа му е дадена уште една улога, која Бог ја претставил како благослов: „Бог ги благослови и им рече Бог: ’Плодете се и множете се и наполнете ја земјата, и потчинете ја! Владејте над рибите во морето и над птиците во воздухот и над сите живи суштества што лазат по земјата!’“ (1. Мојсеева 1,28).

`Прочитајте ги и споредете ги следните текстови: 1. Мојсеева 1,28 и 1. Мојсеева 2,15. Како во една или две реченици би ја опишале работата на човекот?`

Премногу често поединци во христијанската историја го користеле текстот од 1. Мојсеева 1,28 како одобрување неразумно да го искористуваат природниот свет, дури до точка на негово уништување. Да, светот очигледно бил создаден поради човековиот живот, благосостојба и уживање. Но, според зборовите забележани во текстот во 1. Мојсеева 2,15, човекот има одговорност „да ја обработува и да ја чува“.

Кога зборуваме за повереничката служба, првата наша мисла често се парите, но првата заповед во врска со повереничката служба во Библијата е да водиме сметка за Земјата којашто Бог ја создал и ни ја доверил нам. Налогот упатен до Адама и Ева, исто така предвидува дека Земјата ќе ја делат со своите деца и идните генерации. Според првобитниот план, создадениот свет требало да биде извор на живот, добрина и убавина за сите човечки суштества, а Адам и Ева имале голема улога во грижата за него.

Земјата и понатаму е Господова (види: Псалм 24,1), а ние и понатаму сме повикани да бидеме повереници на сѐ што ни подарил Бог. Можеби би можеле да заклучиме дека во паднатиот свет нашата одговорност како повереници е уште поголема.

`Што за вас денес значи да се биде повереник на Земјата во паднатиот свет? Како сфаќањето за ваквата одговорност влијае на вашиот секојдневен живот?`
