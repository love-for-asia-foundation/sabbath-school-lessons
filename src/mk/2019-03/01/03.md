---
title:  Комплетен свет
date:   01/07/2019
---

Лесно е да се почувствува копнежот по едемската градина. Во краткиот опис на градината, домот кој Бог го создал за Адам и Ева, има нешто што буди копнеж во нашето срце. Можеби не сфаќаме како течел животот во таквиот свет, но чувствуваме дека би сакале тоа да го искусиме.

Се чини како и Бог да стекнал чувство на задоволство и сеопфатност: „И Бог виде сè што направи, и ете, беше многу добро“ (1. Мојсеева 1,31). Бог создал убав и целесообразен свет. Бил извонредно осмислен, и по изглед и по практичност. Бил полн со живот и разнобоен, исполнет со сѐ што е неопходно за животот да буи. Тоа воопшто не е чудно, затоа што Бог постојано застанувал размислувајќи дека светот што го создава е добар.

`Прочитајте ја 1. глава на 1. Мојсеева. Што мислите што се подразбира под повторените изјави дека „Бог виде сè што направи, и ете, беше многу добро“? Погледнете: 1. Мојсеева 1,4.10.12.18.25.31.`

Иако е напишана по падот во грев, во Библијата на многу места се прославува природниот свет, како во текстовите во Книгата за Јов 38-41 и Псалм 148. Не смееме да заборавиме дека овие текстови не се напишани како осврт на тоа како изгледал светот кога бил создаден, пред гревот; напишани се во сегашно време, славејќи ги добрите особини кои сѐ уште се очигледни во нашиот свет.

Исус, исто така, од светот на природата земал примери за Божјата добрина и грижа (на пример, Матеј 6,26.28-30), пофалувајќи го нашето потпирање на Бога и тоа што со восхит ги цениме едноставните дарови кои нѐ опкружуваат. Ако ги отвориме очите и ги погледнеме чудесата на создавањето, ќе видиме дека навистина сме приматели на чудесните дарови на нашиот Создател. Дури и среде искушенијата нашиот одговор треба да биде проникнат со благодарност, благодарење и понизно покорување на Дародавецот.

Како христијани адвентисти – кои го величаат создавањето и го очекуваат доаѓањето во Божјето царство – треба да сфатиме дека убавината, радоста и сите добра што ги гледаме и ги доживуваме на оваа земја, ни даваат увид во тоа каков бил нашиот свет некогаш и каков повторно ќе биде.

`Што е тоа што во вашето искуство во светот на природата посебно го цените како чудо на создавањето? Како во својот секојдневен живот можете подобро да го запознаете Господа преку чудесата од светот на природата?`
