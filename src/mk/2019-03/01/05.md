---
title:  Уништен свет
date:   03/07/2019
---

Единствено нешто што Бог им дал само на Адама и Ева и на никој друг на Земјата била моралната слобода. За разлика од растенијата и животните, тие биле морални суштества. Бог толку многу ја вреднувал оваа морална слобода што им дозволил на луѓето можност да донесат одлука да Му бидат непослушни. Правејќи така, го ризикувал сето она што го создал за повисока цел – меѓусебен однос со човечките суштества втемелен на љубов и слободна волја.

Меѓутоа, постоел уништувач (оваа морална слобода постоела и меѓу ангелите), оној кој сакал да го наруши добриот и од Бога целисходно создаден свет и кој тежнеел да го искористи Божјето посебно дело на создавање на Земјата – човечките суштества – за тоа да го оствари. Проговарајќи преку змијата, ѓаволот го довел во прашање совршенството и доволноста на она што Бог го подарил (1. Мојсеева 3,1-5). Првото искушение се состоело во тоа што посакале повеќе од она што Бог им го дал, што се посомневале во Божјата добрина и се потпреле на себе.

Со таквите одлуки и постапки уништени се односите кои, според Божјата замисла, биле целокупни при создавањето. Адам и Ева повеќе не уживале таков меѓусебен однос со својот Создател за каков биле создадени (види: 1. Мојсеева 3,8-10). Овие две човечки суштества одеднаш сфатиле дека се голи и дека им е срам поради тоа, а нивниот меѓусебен однос бил речиси непоправливо изменет. Нивниот однос станал затегнат и нарушен и со останатите создадени дела на Земјата.

`Прочитајте: 1. Мојсеева 3,16-19. Што ни кажуваат овие стихови за променетите односи меѓу луѓето и светот на природата?`

Поради стварноста на гревот, животот одеднаш станал многу потежок за Адама и за Ева, но и за останатите дела на создавањето. Последиците на гревот се реални, особено во смисла на тоа како влијаат на човечкиот род и на нашите меѓусебни односи. На одреден начин, сме се оддалечиле и од Бога, нашиот Создател. Семејствата, исто така, на многу начини се погодени, а нашите односи со другите често претставуваат предизвик. Се бориме дури и во односот со природното опкружување и светот во кој живееме. Сите аспекти на нашиот живот и на светот покажуваат скршеност предизвикана од гревот.

Меѓутоа, Бог не создал таков свет. „Клетвите“ од 3. глава на 1. Мојсеева се дадени со ветување дека Бог ќе пронајде начин повторно да го создаде нашиот свет и да ги поправи односите нарушени со гревот. Додека продолжуваме да се бориме со гревот и неговото влијание на нашиот живот, повикани сме да го поддржиме она што првобитно било добро во светот и да настојуваме во својот живот да го прикажеме планот каков што Бог го има за овој свет.
