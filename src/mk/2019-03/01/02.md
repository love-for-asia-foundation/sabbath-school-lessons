---
title:  "Бог: кус поглед на создавањето"
date:   30/06/2019
---

Овој свет и сиот живот на него, нашиот личен живот и сѐ што правиме со него, животот на луѓето околу нас и каков меѓусебен однос воспоставиме со нив, самиот живот и како да го живееме на најдобар можен начин – сето ова почнува со Бога, „зашто во Него живееме, се движиме и постоиме“ (Дела 17,28). Вака почнува библискиот извештај: „Во почеток Бог ги создаде небото и Земјата“ (1. Мојсеева 1,1). Фактот дека создавал со речта укажува на силата и процесот кој не можеме ниту да го замислиме.

Па сепак, Бог не создавал од одредена оддалеченост; бил лично вклучен, посебно кога настапил моментот да го создаде првото човечко суштество (види: 1. Мојсеева 2,7).

`Прочитајте го извештајот за создавањето на првите човечки суштества во текстот во 1. Мојсеева 1,26-31. Кои важни подробности овој извештај ни ги изнесува за Бога? Какви важни подробности ни кажува за луѓето?`

Често велиме дека можеме многу да научиме за Бога доколку поминуваме време во природа, ги посматраме Неговите дела на создавањето и од нив добиваме увид во карактерот на Создателот. Меѓутоа, исто така можеме да стекнеме увид во тоа како Бог го создал светот врз основа на нашето разбирање за Бога. На пример, ако Бог е Бог на редот, треба да очекуваме да пронајдеме ред во Неговите дела на создавањето. Или, ако веруваме дека Бог е Бог на создавачко дело, не треба да бидеме изненадени доколку воочиме неверојатни примери на создавањето во светот што Тој го создал. Слично на тоа, веруваме дека Бог е Бог на меѓусебни односи, па според тоа, увидуваме дека меѓусебните односи претставуваат суштински фактор во тоа како Бог го обединил светот. Тој го создал секој елемент на светот во однос на останатите дела на создавањето. Тој ги создал животните во хармоничен однос. Ги создал човечките суштества кои стапуваат во заедница со Него, едни со други и со останатите дела на создавањето. Иако на многу начини нашето разбирање за Бога е ограничено, она што можеме да го забележиме во врска со Неговиот карактер треба да нѐ поттикне повторно да разгледаме каков би требало да биде светот.

`Колку е корисно за вашето сфаќање на светот, истиот да го гледате како одраз на Божјиот карактер, дури и кога разорувањата на гревот се толку очигледни?`
