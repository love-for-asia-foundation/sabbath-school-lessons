---
title:   Семејното ткиво на човештвото
date:   04/07/2019
---

По појавата на гревот не било потребно многу време светот уште повеќе да се расипе. Поттикнато од љубомората, неразбирањето и гневот, првото убиство се случило меѓу првите браќа. Кога Бог го запрашал Каина за неговиот грев, тој дал ироничен и реторички одговор: „Зар сум јас чувар на својот брат?“ (1. Мојсеева 4,9) – а одговорот, навестен со почетното Божје прашање, гласел: „Да, ти си чувар на својот брат.“

`Прочитајте Мудри изреки 22,2. Што ни навестува оваа навидум едноставна изјава? Што ни кажува за нашиот однос кон другите луѓе?`

Сите, со кои се сретнуваме, се Божји созданија создадени според Неговиот лик и дел од мрежата на односи која сите нѐ поврзува како Божји дела на создавањето, иако сме скршени и слаби. „Сите ние сме вткаени во ткивото на човештвото. Кој било дел од големото човечко братство да го снајде зло, тоа им носи погибел на сите“ (Eлена Вајт, Во потрага по подобар живот, стр. 345. oригинал).

Ни се допаѓало тоа или не, имаме од Бога дадена одговорност кон Бога и едни кон други (види: Матеј 22, 37-39).

Во целата Библија се повторува тврдењето дека Бог е нашиот Создател. На пример, тоа тврдење е една од наведените причини зошто треба да се сеќаваме на саботата (види: 2. Мојсеева 20,11) и да му се поклонуваме на Бога на крајот од времето (види: Откровение 14,7). Таа, исто така, е главниот поттик да се грижиме едни за други и да се интересираме за оние кои имаат помалку среќа од нас.

Сите сме поврзани со заедничкото потекло во Бога. Секој оној што „го угнетува бедниот, го навредува неговиот Творец, а кој е милостив кон бедниот Го почитува“ (Мудри изреки 14,31). Може ли оваа врска да биде појасна?

Како наш Создател, Бог полага право на нас и го бара целиот наш живот, вклучувајќи го и нашето богослужение и нашата грижа за другите. Колку понекогаш тоа и да е тешко, разочарувачки и непријатно, ние навистина сме „чувари на своите браќа“.

`Што мислите зошто во Библијата постојано се повторуваат Божјите тврдења дека е Создател? Зошто е ова толку важно, и како овој факт треба да влијае на тоа како да се однесуваме кон другите?`
