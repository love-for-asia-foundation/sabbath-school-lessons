---
title:  Добриот Самарјанец
date:   20/08/2019
---

`Прочитајте Лука 10,25-27. Законикот што му го упатил ова прашање на Исус дал вообичаен приказ на старозаветните заповеди за животот прифатлив за Бога. Како се поврзани овие две заповести?`

Кога на Исус му било упатено прашање, Неговите одговори често би биле потполно поинакви од она кон што тежнеела личноста што го поставила прашањето. Се чини дека поради налогот „љуби го својот ближен како себеси“, од текстот во 3. Мојсеева 19,18, голем број тогашни верски водачи поминале многу време и потрошиле доста енергија расправајќи за обемот и границите на ова начело за ближните.

Исус веќе настојувал да го прошири разбирањето на овој израз кај своите ученици, напоменувајќи дека не само што треба да ги сакаат своите ближни туку и секому да прават добро: „А Јас ви велам: Љубете ги своите непријатели и молете се за оние, кои ве гонат; за да бидете синови на вашиот Татко, Кој е во небесата, Кој прави Неговото сонце да изгрева над злите и над добрите, и дава дожд на праведните и на неправедните“ (Матеј 5,44.45).

Меѓутоа, кога познавачот на верскиот закон сака да го искуша Исуса, тој се враќа на прашањето за кое многу се расправало: „А кој е мој ближен?“ (Лука 10,29). Давајќи одговор, Исус ја раскажал параболата за милостивиот Самарјанец, но конечниот одговор на прашањето на законикот не било да се одреди што значи изразот „ближен“. Наместо тоа, Исус всушност рекол: „Оди и биди му ближен на секој оној кому му е потребна твојата помош“ (види: Лука 10,36.37).

`Прочитајте го текстот во Лука 10,30-37. Какво е значењето на Исусо­вото споредување на трите личности што го сретнале човекот покрај патот на кого му била потребна нивната помош?`

Како што било вообичаено кога Исус поучувал, Неговите најостри критики биле насочени кон оние кои тврделе дека се религиозни, но покажувале слаб интерес кон страдањата на другите. „Во расказот за милостивиот Самарјанец Христос ја прикажал природата на вистинската вера. Покажал дека таа не се состои од системи, од симболите на верата или од обредите, туку во правење на дела на љубовта, во правење на најголеми добра на другите, во вистинската доброта“ (Eлена Вајт, Копнежот на вековите, стр. 497. оригинал).

Исус поучувајќи укажувал на отфрлените, на оние кои се сметани за неверни на Бога, со намера да им покаже на сите кои тврдат дека се Него­ви следбеници каков е Божјиот повик. Кога ќе дојдеме кај Исуса, прашувајќи Го што треба да направиме за да го наследиме вечниот живот, Тој нам, како и на своите први слушатели, ни налага да одиме и да бидеме ближни со сите на кои им е потребна помош.
