---
title:  Богатникот и Лазар
date:   21/08/2019
---

Во параболата за богатникот и Лазар (види: Лука 16,19-31), Исус го споредува животот на двајца луѓе – на еден богат и еден мошне сиромашен. Бидејќи немало социјална заштита, државни болници или народни кујни, било обичај неволните, онеспособените или сакатите од некоја друга причина да просат пред домовите на богатите луѓе. Се очекувало богатите да бидат великодушни, давајќи им мал дел од своето богатство за да ја ублажат туѓата мака. Но, во оваа парабола, богатиот човек бил „себично рамнодушен кон потребите на својот напатен брат“ (Eлена Вајт, Христовите параболи, стр. 261. oригинал). Во животот нивните околности останале непроменети; но по смртта, кога Бог им судел, околностите имале драстичен пресврт.

`Споредете ги следните текстови: Лука 16, 19-31; Лука 12, 13-21. Какви сличности и разлики постојат меѓу овие две параболи, и што тие заедно нѐ учат?`

Во ниту една од овие параболи нема докази дека луѓето се збогатиле на нечесен начин. Можеби и двајцата напорно работеле, внимателно управувале со работите и ги примале Божјите благослови. Меѓутоа, нешто тргнало наопаку во нивниот став кон животот, кон Бога, парите и кон другите луѓе, и тоа скапо ги чинело, за цела вечност.

Втемелени на општоприфатената слика на живот по смртта во Исусово време, параболата за богатникот и Лазар нѐ учи дека изборите што ги правиме во овој живот влијаат и на идниот живот. Нашето постапува­ње со оние на кои им е потребна помош е еден од показателите на нашите одлуки и највисоки вредности. Како што „Аврам“ му укажал на бо­гатиот човек кој страдал, Библијата пружа повеќе отколку само соодветни насоки да направиме подобар избор: „Ги имаат Мојсеја и Пророците, нека ги слушаат нив!’“ (Лука 16,29)

Исус нѐ учи дека искушенијата на богатството – било да го поседуваме, чуваме или тежнееме – може да нѐ одвои од Неговото царство и од другите луѓе, и да нѐ сврти кон себичност и потпирање на самиот себе. Исус нѐ повикал најнапред да го бараме Неговото царство и со луѓето околу себе, особено неволните, да ги делиме благословите што сме ги примиле.

`Какви и да се вашите финансиски прилики, како можете да бидете внимателни да не дозволите парите и љубовта кон парите да го изо­пачат вашето гледиште за тоа на што треба христијаните да се сосредоточат во животот?`
