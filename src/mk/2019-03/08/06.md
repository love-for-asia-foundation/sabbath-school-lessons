---
title:  „На еден од овие мои најмали браќа“
date:   22/08/2019
---

Уште еден настан, кога на Исуса му е поставено прашање на кое Тој дал доста поинаков одговор од оној што се очекувало, пронаоѓаме во проповедта забележана во 24. и 25. глава од Евангелието според Матеј. Учениците дошле кај Исуса и го прашале за уништувањето на Храмот во Ерусалим и за времето на Неговото враќање (види: Матеј 24.1-3). Заклучокот на Исусовиот проширен одговор на ова прашање се однесувал на хранењето на гладните, поењето на жедните, укажувањето добредојде на странците, облекувањето на голите, грижата за болните и посетувањето на затворениците. Ги уверувал: „Доколку не му направивте – или направивте – на еден од овие најмали, ни Мене не Ми направивте!’“ (Матеј 25,40.45)

Ова е поврзано со сликата за конечниот суд. Во 24. глава од Евангелието според Матеј, Исус дал повеќе непосредни одговори на прашањата на учениците, наведувајќи ги знаците и давајќи предупредување за уништувањето на Ерусалим и за крајот на времето, но ја нагласил потребата да стражариме и да живееме во светлината на Неговото второ доаѓање. Во првиот дел од 25. глава на Евангелието според Матеј, параболата за мудрите и неразумните девојки укажува на потребата од подготовка за неочекувано или одложено доаѓање; параболата за тројцата слуги зборува за потребата да живееме добар и корисен живот дури чекаме; додека параболата за овците и козите многу поконкретно зборува за задачите со кои Божјиот народ треба да се занимава.

`Прочитајте Матеј 25,31-46. Што ни кажува Исус овде? Зошто не станува збор за спасение со дела? Но, што учиме од Неговите зборови во овој текст за тоа што навистина значи да имаме спасоносна вера?`

Исусовата изјава дека, кога им служиме на другите, всушност му служиме Нему, треба да ги преобрази сите односи и ставови. Замислете да можете да го повикате Исуса на оброк или да Го посетите во болница или во затвор. Исус рекол дека ние тоа го правиме кога им служиме на луѓето во својата заедница. Колку неверојатна е приликата што ни ја нуди на овој начин!

`Помолете се и прочитајте што рекол Исус во овие стихови. Како ја сфаќаме идејата дека Тој себеси се поистоветил со гладните, со голи­те, оние кои се во темница? Каква силна обврска тоа ни остава нам и на тоа како живееме?`
