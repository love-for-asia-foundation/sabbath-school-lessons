---
title:  Победа над злото со Бога
date:   19/08/2019
---

Кога размислуваме за Исусовите учења, важно е да ги имаме на ум луѓето на кои им се обраќал и околностите во кои живееле. Исус привлекувал мноштво луѓе во областите во кои служел (види: Матеј 4,25; 5,1). Тоа главно биле обични луѓе, кои живееле под царска управа на Римското царство, но меѓу нив имало и еврејски старешини и верски водачи. Животот на обичниот народ бил тежок. Натоварени со тешки товари и обременети со верски обичаи имале малку избор кога бил во прашање нивниот личен живот.

Поучувајќи ги овие луѓе, Исус очигледно настојувал да им понуди да живеат добар живот, да живеат достоинствено и храбро, во какви околности и да се наоѓаат. Еден таков пример пронаоѓаме во текстот во Матеј 5,38-48. Овие налози „сврти му го и другиот образ“, „остави му ја и наметката“, „ти оди две милји со него“, се толку познати што се претвориле во клише. Меѓутоа, самото познавање на овие налози не ги исполнува делата и ставовите за кои Исус овде поучува.

Сцените, коишто Исус ги опишал, биле вообичаено искуство на многу Негови слушатели. Нивните „претпоставени“ или господари често лошо се однесувале кон нив. Често биле во долгови или го губеле својот имот, кој потоа би им припаднал на господарите или на зајмувачите. Често пати биле присилени на работа од страна на окупаторските римски војници. Исус го учел народот да одговори чувајќи го својот инте­гритет, да се однесува кон поробувачите подобро отколку што тие заслужуваат, и правејќи така, да се спротивстават на губењето на човечноста. Иако по­робувачите се обидувале да применат присила, народот секогаш имал слобода да бира како ќе одговори. Спротивставувајќи се без насилство и великодушно, тие го разоткривале злото на угнетувањето и неправдата.

`Споредете ги текстовите: Матеј 5,38-48; Римјаните 12,20,21. Како можеме да ги примениме овие радикални начела во својот живот?`

`Исус го срочил целиот „Закон и Пророци“ – сите свети списи кои ги нарекуваме Стар завет – во едноставниот принцип познат како Златно правило: „И така, сè што сакате да ви прават луѓето, правете им и вие така; зашто тоа е Законот и пророците“ (Матеј 7,12). Како токму сега можете да вложите напор да го направите она што Тој го налага во овој текст, без оглед на цената?`
