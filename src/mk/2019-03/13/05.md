---
title:  Благодатта во црквата
date:   25/09/2019
---

На почетокот на Книгата за Јов, Бог укажува на Јов и на неговата верност кон Него како доказ дека Божјите патишта се добри, како и Неговото постапување кон паднатиот човечки род (види: За Јов 1,8). Неверојатно е тоа што Бог дозволува Неговиот углед да зависи од тоа како луѓето живеат на Земјата. Меѓутоа, Павле оваа вера која Бог ја имал во некои од своите „свети“, ја проширил на целата црковна заедница: „Та многуликата мудрост Божја да им се објави сега преку Црквата на началствата и властите небесни“ (Ефешаните 3,10).

`Прочитајте го текстот во Ефешаните 2,19. Што мислите, што е опфатено со мислењето дека црковната заедница се опишува како Божје „домаќинство“? Што ни кажува овој опис за начинот на кој организираната црква дејствува?`

Во секоја заедница или организација, начинот на однесување на тоа тело кон своите членови ги одразува основните вредности на групата. Како Божје домаќинство, Христово тело и заедница на Духот, Црквата има највозвишен позив во својот живот и да го оствари следното: „Зашто Бог не е Бог на безредие, туку на мирот. Како што е по сите цркви меѓу светиите“ (1. Коринќаните 14,33).

Вредноста на правдата, благодатта и љубовта – прикажана во Божјата правда, благодат и љубов – треба да управуваат со сѐ што се одвива во црквата. Од локалните црковни заедници до црковните организации во светот, црковните водачи треба да се управуваат според овие начела при водењето на Црквата, донесувањето на одлуки и грижата за „најмалите“ во црковната заедница. Тие, исто така, треба да се занимаваат со тоа како да се решаваат конфликти кои одвреме-навреме се јавуваат меѓу членовите. Ако, кон оние кои се меѓу нас не можеме да се однесуваме чесно и достоинствено, како тоа ќе го правиме кон другите?

Кога црковната организација вработува луѓе, треба да биде великоду­шен работодавач, кој над сѐ ги вреднува луѓето и се бори против нечесното однесување кон своите членови. Црквите треба да бидат сигурно место на кое сите верници го прават она што е во нивна моќ да ги заштитат ранливите. Членовите на црковната заедница, како што гледаме во Раната црква, треба да бидат посебно подготвени да им пружат поддршка на оние припадници на своето црковно „семејство“ кои страдаат или им е потребна помош.

Исус тоа го дал како заповед, говорејќи дека таквото постапување не само што ќе ја преобрази заедницата на верните, туку ќе ја покаже стварноста на нивната вера на оние кои ја посматраат: „Нова заповед ви давам: да се љубите еден со друг; како Јас што ве возљубив, така и вие да се љубите еден со друг. По тоа ќе ве познаат сите дека сте Мои ученици, ако имате љубов меѓу себе“ (Јован 13,34.35).
