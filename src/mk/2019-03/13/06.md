---
title:  Поттикнувајте се едни на други на добри дела
date:   26/09/2019
---

Дури и кога имаме најдобри побуди и намери, и кога веруваме дека сме на страна на Бога и добрината, работењето за Господа може да биде тешко и обесхрабрувачко. Тагата и болката на нашиот свет се реални. Тоа е една од причините зошто ни е потребна црковната заедница. Исус го обликувал таквиот вид поддршка во заедница со своите ученици. Тој ретко кога ги испраќал луѓето сами, па дури и тогаш тие брзо се собирале за да ги споделат своите искуства и да ја обноват својата сила и храброст.

`Прочитајте го текстот во Евреите 10,23-25. Дваесет и петтиот стих е најпознат во овој текст. Како претходните два стиха ни помагаат по­добро да го сфатиме овој познат стих? Како можеме едни со други да се поттикнуваме „на љубов и добри дела“?`

Во речиси секоја задача, цел или проект, група луѓе која работи здружено може да постигне повеќе од сите луѓе кои работат поединечно. Тоа повторно нѐ потсетува на сликата на Црквата како Христово тело (да се види: Римјаните 12,3-6), во кој сите имаме различни улоги кои се надополнуваат. Кога секој од нас го прави она што најмногу го умее, но така дозволува силите да се здружат, можеме да веруваме дека нашиот живот и работа ќе извршат влијание за вечност.

Бидејќи резултатот е важен кога тежнееме да го направиме она што е правилно – бидејќи се однесува на луѓето и на нивниот живот – мораме да го довериме на Бога. Понекогаш кога се трудиме да ја ублажиме сиромаштијата, да ги заштитиме ранливите, да ги ослободиме поробените и да зборуваме во име на немите, ќе видиме мал напредок. Меѓутоа, имаме надеж да работиме на многу повозвишена и навистина побе­доносна цел: „Кога правиме добро, тоа нека не ни биде здодевно, зашто во свое време ќе пожнееме, ако не се измориме. И така, додека имаме време, да им правиме добро на сите, а најмногу на своите по вера“ (Галатјаните 6,9.10; да се види и Евреите 13,16).

Тоа е причината зошто сме повикани да се храбриме – во буквална смисла да се вдахнуваме со храброст – едни со други. Да живееме верно и радосно, тоа е тешко искуство. Нашиот Бог на правдата и нашата заедница на правдата се нашите најголеми потпори и причина зошто ги повикуваме и другите да ни се придружат.

`Дали познавате некој кој редовно настојува да ги ублажи страдањата на другите? Како можете да ја охрабрите таа личност или група во извршувањето на таа великодушна задача?`
