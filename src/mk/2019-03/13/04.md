---
title:  Придобивање на душите
date:   24/09/2019
---

Црковните расправи понекогаш се водат во врска со привидната потреба да се одлучи меѓу посветувањето внимание на општествената или на евангелската работа, добротворните прилози или сведочењето, залагањето за прав­дата или евангелизмот. Меѓутоа, кога подобро ќе го сфатиме секој од овие пои­­ми и кога ја гледаме Исусовата служба, разликите се губат. Тогаш увидуваме дека проповедањето на Евангелието и помагањето на другите се мошне тесно поврзани.

Во една од своите најпознати изјави, Елена Вајт тоа го објаснила на следниот начин: „Само Христовиот метод ќе донесе вистински успех во приближување кон луѓето. Спасителот им се придружувал на луѓето како таков кој им го посакува најдоброто. Тој покажувал сочувство кон луѓето, им служел на нивните потреби и ја стекнувал нивната доверба. Потоа ги повикувал: ’Врви по мене’ ... На сиромашните треба да им помогнеме, да се грижиме за болните, жалосните и неволните да ги утешиме, оние што не знаат треба да ги поучиме, неискусните треба да се посоветуваат. Треба да плачеме со оние кои плачат и да се радуваме со оние кои се радуваат“ (Eлена Вајт, Во потрага по подобар живот, стр. 143. oригинал).

Како што видовме, правдата и евангелизмот, елементите на Царството, биле тесно испреплетени не само во Исусовата служба, туку и во Исусовиот прв налог даден на неговите ученици: „И одејќи, проповедајте и кажувајте де­ка се приближи царството небесно. Исцелувајте ги болните, воскреснувајте ги мртвите, очистете ги лепрозните, изгонувајте демони; бесплатно добивте, бес­платно давајте“ (Матеј 10,7.8). Накратко кажано, еден од најдобрите начи­ни да допреме до другите со пораката е да им служиме на нивните потреби.

`Што кажуваат Петар и Павле за силата која добрите дела на Божјиот народ ја имаат во сведочењето? Видете: 1. Петрово 2,12; Филипјаните 2,15.`

Кога ќе стекнеме пошироко разбирање за Божјата радосна вест, сфаќаме дека евангелизмот нема смисла доколку не се негува љубов кон луѓето. Стиховите како оние во 1. Јованово 3,16-18. и во Јаков 2,16. ја нагласуваат против­речноста доколку го проповедаме Евангелието, а не живееме во согласност со него. Во најдобар случај, евангелизмот – кој ја донесува радосната вест за надежта, спасението, покајанието, промената и Божјата сеопфатна љубов – е израз на правдата.

И евангелизмот и желбата за правда произлегуваат од препознавањето на Божјата љубов кон изгубените, слабите и ранетите – љубов која, исто така, расте во срцето под Божје влијание во нашиот живот. Ние не бираме едно или друго; наместо тоа, ние соработуваме со Бога во работата за другите луѓе, исполнувајќи ги нивните вистински потреби и користејќи ги сите можни средства што Бог ни ги доверил.

`Како можеме да бидеме сигурни дека додека правиме добри дела за другите не го запоставуваме проповедањето на радосната вест за спасението?`
