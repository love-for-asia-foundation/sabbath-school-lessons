---
title:  Претставници на промената
date:   22/09/2019
---

Во првите глави од Дела апостолски читаме дека првите христијани основале поинаков облик на заедница, дека се грижеле за неволните кои биле меѓу нив, заедно приближувајќи им се на луѓето надвор од заедницата, нудејќи им помош каква што им е потребна и повикувајќи ги да му се придружат на она што Бог го правел меѓу нив.

Надоврзувајќи се на Исусовите параболи за солта и светлината, Павле користи бројни метафори за да го прикаже дејствувањето на Црквата во светот. Меѓу другото, Божјиот народ го опишува како жртва (види: Римјаните 12,1), Христово тело (види: 1. Коринќаните 12,12-20), пратеници (види: 2. Коринќаните 5,18 – 20) и мирис (види: 2. Коринќаните 2,14-16). Секоја од овие слики зборува за улогата на претставниците и застапниците на Божјето царство дури и сега, дури и во овој свет кој е разорен од големата борба.

`Разгледајте го секој од овие описи на „претставници“. Кој најдобро прикажува како би сакале да го претставувате Бога и Неговите патишта во својата заедница и зошто?`

Со секоја од овие слики поврзани се и одредени дела, кои не се средство благодарение на кое Бог би нѐ прифатил, туку се дела на луѓе кои веќе се прифатени од страна на Бога врз основа на Христовата жртва, луѓе кои одговориле на Божјата љубов и благодат со тоа што се Негови претставници во овој напатен свет, свет кој умира.

Меѓутоа, овие слики можат да бидат разгледани на уште подлабоко ниво: бидејќи Божјето царство за однесува на Божјата љубов и благодат, кога се однесуваме кон другите со љубов и благодат, ние уште сега го воспоставуваме вечното царство и земаме учество во него.

Во меѓународниот закон, амбасада се смета за дел од државата која ја претставува, дури и кога е сместена во странска земја, можеби и многу далеку од својата матична земја. На сличен начин, воспоставувањето на патиштата на Божјето царство нуди бегол увид во вечната стварност овде и сега, и укажува на претвкус, и навистина е претвкус на конечната пропаст на злото. Правејќи така – како Христови пратеници и претставници – можеме да ја искусиме стварноста на Неговата љубов и правда во својот личен живот, во црквата и во животот на оние на кои настојуваме да им служиме.

`Прочитајте го текстот во 2. Коринќаните 2,16. Kaква разлика постои меѓу овие два мириса и како можеме да знаеме кој мирис ние го претставуваме?`
