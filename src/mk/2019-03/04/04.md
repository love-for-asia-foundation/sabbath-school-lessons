---
title:  Ветувањата на царот
date:   23/07/2019
---

`Прочитајте Псалм 101. Иако е напишан за водачите, каков силен совет можеме да усвоиме без разлика во каква положба да се наоѓаме?`

Псалмот 101 е текст наменет за водачите. Се смета дека овие стихови ги составил Давид како израелски цар во првите денови од своето владеење. Можеби се прилагодени од заветот што го дал во времето кога стапил на престолот. Во своите искуства како Саулов војник, а потоа и како бегалец кој се криел од Саул, бил сведок како еден цар, кој го губи својот пат, може да му наштети на народот и на своето семејство. Давид одлучил да биде поинаков водач.

Малкумина од нас можат да бидат политички или национални водачи, но сите ние имаме одредени улоги во животот благодарение на кои имаме прилика да влијаеме на другите и да ги охрабриме. Тоа влијание можеме да го вршиме на работното место, во заедницата, во семејството или во црквата. Елена Вајт на следниов начин објаснува една од тие страни на водството: „Давидовиот завет запишан во 101. Псалм треба да биде завет на сите оние врз кои почива одговорноста да се сочува влијанието на домот“ (Eлена Вајт, Counsels to Parents, Teachers, and Students, стр. 119).

Кога имаме прилика, треба да бидеме подготвени да ги поддржиме овие начела и да укажуваме на нив, на луѓето кои заземаат положба на водачи во однос на нас. И ние, кога сме во улога на водачи или на своето место на влијание, имаме можност да ги примениме Давидовите начела на водство за да станеме благослов за другите.

Давидовата појдовна точка е укажување чест на Бога поради Неговата милост и правда (Псалм 101, 1), а тоа станало темел на сѐ она што Давид тежнеел да го поддржи со своето водство. Настојувал да ги научи и да ги примени овие исти особини во својот живот и работа. За да се оствари тоа, морал да се одбрани од искушението да постапува лошо, да подлегне на подмитувањето или нечесноста, што посебно претставува стапица за оние кои се на власт или имаат раководни позиции.

Имајќи на ум колку важна улога имале добрите советници кои му помогнале да го направи она што е правилно, Давид се залага да пронајде доверливи советници и да одреди чесни службеници. Правдата и милоста требало да го обележат неговото водство, дури и меѓу оние кои работеле со него и за него.

`Ние можеби не сме во положба да имаме советници и службеници, но како можеме да го исполниме нашиот живот со влијанијата кои ни помагаат во својот живот и водство да покажеме правда и милост кон оние на кои тоа им е потребно?`
