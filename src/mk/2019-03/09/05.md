---
title:  Павлови насоки за тоа како да живееме и да покажуваме љубов на најдобар можен начин
date:   28/08/2019
---

Писмото на Павле до Римјаните е најпознато по неговото опширно објаснување за важното учење за спасението со вера, благодарение на Христовата смрт. Павле нуди практични насоки за тоа како најдобро да живееме и да покажуваме љубов врз основа на Божјата благодат и љубов откриена во Исуса и Евангелието: „Затоа ве молам, браќа, заради Божјата милост, да ги принесете вашите тела во жива, света и угодна жртва на Бога, тоа да биде ваша разумна служба“ (Римјаните 12,1). Всушност, Павле вели дека треба да живееме на таков начин поради она што Бог го направил за нас во Исуса.

`Прочитајте и накратко изнесете ја 12. глава од Посланието до Рим­ја­ните, особено обрнувајќи внимание на упатствата да ги сакаме и да се грижиме за другите, особено за неволните.`

Дванаесеттата глава од посланието до Римјаните во одредена смисла претставува резиме на многу теми на кои Павле посветува поголемо внимание во другите негови посланија. Тој зборува за различните улоги и дарови во рамките на црковното тело, меѓу кои се служењето, храбрењето, великодушното давање (види ги стиховите 3-8). Меѓутоа, не само што треба тоа да се прави, туку треба да се прави на најдобар можен начин, одушевено и, пред сè, со љубов (види стихови 9-11).

Павле, во практична смисла, го опишува ваквиот начин на живот. Тој ги охрабрува верниците да бидат трпеливи во тешкотиите и прогонствата, да се грижат за неволните, колку што е можно да градат мир во секое време и каде и да се наоѓаат, и – како што видовме претходно – љубезно да одговорат на злото и неправдата, победувајќи го злото со правење добро (види: Римјаните 12,20.21).

Оваа глава нагласува што значи тоа да се живее како нова личност, служејќи му на Бога поединечно и како дел од заедницата на верници. Павле им рекол на новите Исусови следбеници дека во нивниот живот, највисоките вредности и дела треба да се променат како одговор на она што Исус го направил за нив со својата смрт на крстот и надежта во вечниот живот. Бидејќи живееле во често сурово општество склоно кон угнетување, во срцето на Римското царство, Павле ги учи да живеат поинаку. „Немојте да се прилагодувате со овој свет; туку, преобразувајте се преку обновувањето на вашиот ум“ (Римјаните 12,2).

`На кои ставови и обичаи треба да им се спротивставите во својата заедница и како Исусов следбеник денес да покажете љубов и да живеете со добар начин на живот?`
