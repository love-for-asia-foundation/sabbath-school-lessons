---
title:  Службата на тавита и нејзиното сведочење
date:   26/08/2019
---

Кога Црквата почнала да се шири – како што претскажал Исус – „како во Ерусалим, така и во цела Јудеја, и во Самарија, и сè до крајот на земјата» (Дела 1,8), новите верници ја прифаќале Исусовата вера и служба. Меѓу нив била и Срна, позната како Тавита – од градот Јопа. Очевидно, таа сериозно го сфатила Исусовиот конкретен налог дека, кога ги облекува голите тоа го прави лично за Исуса (види Матеј 25,38.40).

`Прочитајте го извештајот за Тавита и за нејзината служба во текстот во Дела 9,36. Како може и вашиот живот и служба да се опишат на сличен начин? Како би сакале да бидат опишани?`

Се чини дека службата на Тавита била таква што нејзината улога како „ученик“ (види: Дела 9,36), нејзината верност, енергија и сосредоточеност на другите биле препознати дури и надвор од нејзиниот роден град.

Кога Петар го посетил градот недалеку од Јопа, жителите на Јопа побарале од него да дојде бидејќи Тавита предвреме починала (види Дела 9,37-41). Кога пристигнал во Јопа, Петар се сретнал со мнозина на кои­што Срна им помогнала со својата работа за сиромашните. Тие му ги покажувале облеките што ги шиела и му раскажале како на мнозина им укажувала помош.

Се разбира, тоа што Петар се помолил за Тавита и Бог ја вратил во живот, не е гаранција дека на оние кои ќе го посветат својот живот во служба за другите ќе им тече сѐ добро во животот. Впрочем, Тавита веќе претрпела болест и смрт, додека Стефан, еден од првите ѓакони, назначен да им служи на вдовиците во црквата, станал првиот маченик (види Дела 7,54-60). Животот посветен на служба не е пат на кој сè се одвива мазно; поне­когаш тоа може да претставува дури и пат со повеќе потешкотии.

Меѓутоа, во овој извештај, Бог го употребил фактот што луѓето во животот и смртта на Тавита ја препознале Неговата љубов и сила и тоа извршило моќно влијание врз жителите на Јопа: „Тоа се разгласи по сета Јопија и мнозина поверуваа во Господа“ (Дела 9,42).

`Ако се случи да умрете, дали луѓето ќе жалат по она што сте го правеле, дали ќе им недостасува вашата работа, како што жителите на Јопа се сеќавале на службата на Тавита и жалеле по неа? Како можеме во наследство да оставиме подобра служба? Кои практични веш­тини ги имате – како вештината на Тавита да прави облека – а можете да ги употребите во својата служба за другите?`
