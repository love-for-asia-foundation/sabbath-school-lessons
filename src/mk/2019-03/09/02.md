---
title:  Нов вид на заедница
date:   25/08/2019
---

По Исусовото вознесение и излевањето на Светиот Дух на денот Педесетница, група верници, чиј број брзо растел, ја основала Раната црква, нов облик на заедница меѓу Исусовите следбеници, која во почетокот ја предводеле првите ученици на Исус. Меѓутоа, оваа нова заедница не била нивна творба; таа била изградена врз основа на учењата и службата на Исус и долгата историја на еврејското Писмо и нивните пророци.

`Прочитајте: Делови 2,42-47; Дела 4,32-37. Кои клучни елементи ги препознавате во овие описи на заедницата на Раната црква?`

Иако се чини дека Израелците никогаш целосно не успеале да го остварат планот во поглед на праведно и великодушно општество, раната црковна заедница сериозно го сфатила налогот „да нема сиромашни меѓу вас“ (5. Мојсеева 15,4). Еден од практичните изрази на нивната вера било делењето на материјалните добра – тие дури ги продавале и своите имоти и на тој начин придонесувале за растот на финансиите (види: Дела 4,34-5, 2) – за да ги задоволат потребите на другите верници и да станат благослов за оние кои не припаѓале на младата заедница, особено преку службата на исцелување (види: Дела 3, 1-11; Дела 5,12-16).

Оваа заедница во никој случај не била утописко општество. Со зголемувањето на бројот на верниците, растеле и тензиите околу управува­њето со овие средства, особено околу секојдневното делење храна на вдовиците (види: Дела 6,1). Учениците, кои секако биле водачи на групата, сакале да се сосредоточат на проповедањето на Евангелието. За да се реши настанатата ситуација, тие требало да извршат реорганизација. Според тоа, седум луѓе биле одредени да се справуваат со практичните прашања на црковната заедница. Ова можеби било првото приз­навање на различните служби и способности потребни во Црквата; едновремено, тоа било и показател за важноста на практичната служба во црковниот живот и сведочењето. „Оние на кои им било доверено надгледување над новоорганизираната Божја црква во евангелскиот период, морале да се придржуваат кон истата побожност и правда како и водачите на Божјиот народ во деновите на Мојсеја и Давида“ (Елена Вајт, Делата на апостолите, стр. 95. оригинал).

`Обидете се да замислите какви околности владееле во раната заедница. Како можеме ние денес да ги одразуваме истите принципи?`
