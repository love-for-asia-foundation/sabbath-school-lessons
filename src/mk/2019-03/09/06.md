---
title:  „Праведниот“ Јаков
date:   29/08/2019
---

Според христијанската традиција, Јаков, Исусов брат или полубрат, станал водач на Раната црква во Ерусалим, и токму тој претседавал со соборот во Ерусалим (види Дела 15, Галатите 1,2). Ако е така, тогаш тој веројатно е писател на посланието зачувано во Библијата како Послание на апостол Јаков.

Името Јаков во тоа време било вообичаено, но ако е во прашање иста­та личност, тој исто така можел да биде и црковниот водач познат како „праведниот“ Јаков, што укажува на мудар водач кој на правилен начин ги поставил приоритетите, кога станува збор за однесувањето кон другите и грижата за заборавените и угнетените. Книгата што го носи него­вото име е опишана како „Новозаветна книга на мудри изреки“, бидејќи се фокусира на практичната побожност и мудрото живеење на Божјите следбеници. Писателот на Посланието на апостол Јаков сакал да ги потсети своите христијански читатели да бидат „извршители на Словото, а не само слушатели, кои се измамуваат себеси“ (Јаков 1,22), и дека важна е онаа вера – чиста и без мани пред Бога – која се занимава со гри­жа за неволните и угнетените и со спротивставување на влијанието на општеството (види: Јаков 1,27).

`Прочитајте: Јаков 2,1-9; 5,1-5. Како ставот на Јаков спрема богатите се разликува од вообичаениот став во повеќето општества? Кои се неговите конкретни упатства за тоа како треба да се однесуваме кон богатите и сиромашните во црковната заедница?`

Јаков тврди дека ако некому му го посакуваме најдоброто – дури и Божјиот благослов – додека тој поднесува студенило и глад, тоа нема да му даде утеха. Да му се обезбеди вистинска храна и облека, во изразува­њето и покажувањето на нашата грижа кон нив тоа ќе биде многу покорисно од сите благородни чувства и убави желби (види: Јаков 2,14-16). Јаков го користи ова како пример за меѓусебното влијание на верата и делата во нашиот меѓусебен однос со Бога. Тој, исто така, повторува (Јаков 2,8) дека Исус нѐ учел да ги сакаме нашите ближни како себеси, покажувајќи дека оваа заповед треба да се извршува во секојдневниот живот. Ова се постигнува со служба на Бога и на другите, не за да го заработиме спасението, туку затоа што на тој начин пројавуваме вистинска вера.

`Зошто е лесно, дури и потсвесно, поголемо внимание да им посветуваме на богатите отколку на сиромашните?`
