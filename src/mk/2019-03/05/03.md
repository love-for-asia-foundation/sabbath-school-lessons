---
title:  Амос
date:   29/07/2019
---

`„Не бев пророк ни пророчки син – му одговори Амос на Амасија – бев сточар и одгледував диви смокви: Но Господ ме зеде од стадото и Господ ми рече: ‘Оди пророкувај му на Мојот народ Израел’“ (Амос 7,14,15).`

Амос сосем искрено признал дека му недостасуваат вештини на пророк, но кога ја изнесувал пораката пред израелскиот народ, покажал очигледна способност да го насочи вниманието на неговите слушатели кон она што сакал да им го пренесе.

Тој започнува со извештај во кој ги наведува околните народи – Сиријците, Филистејците, Феникијците, Едомците, Амонитите и Моавците – и детално ги опишува нивните злосторства, насилства и ѕверства за кои Бог ќе ги казни (види: Амос 1,3-2,3). Лесно може да се замислат Израелците како ги поздравуваат овие оптужби изнесени на сметка на нивните непријатели, особено поради тоа што голем број злосторства на овие народи биле насочени лично против Израелците.

Потоа Амос ги разгледува околностите кои владеат во близина на неговиот дома, објавувајќи ги Божјите судови против Јуда, израелските соседи на југ, сега веќе одвоено царство. Говорејќи во Божје име, Амос го изнесува нивното отфрлање на Бога, нивната непослушност кон Неговите заповеди и казните што ќе ги снајдат (види Амос 2,4.5). Повторно можеме да го замислиме народот на Северното царство како го одобрува тоа, кога Амос укажува на лошите дела на соседите.

Меѓутоа, Амос тогаш се врти и им се обраќа на своите слушатели. Остатокот од книгата се занимава со злоделата на Израел, идолопоклонството, неправдата и постојаните падови во Божјите очи.

`Прочитајте ги следниве текстови: Амос 3,9-11; 4,1.2; 5,10-15; 8,4-6. За кои гревови предупредува Амос?`

Иако Амосовите зборови не се тактични и иако неговите опомени ука­жуваат на пропаст, неговата порака е проткаена со молби да се вратат кај својот Бог. Тоa опфаќало обновување на нивното чувство за правда и грижа за сиромашните кои се меѓу нив: „Правдата нека тече како вода, и справедливоста - како силен поток“ (Амос 5,24). Неколку од последните стихови на Амосовото пророштво упатуваат на идна обнова на Божјиот народ (види: Амос 9,11-15). „Во време на нивниот најдлабок отпад и најголема потреба, Бог им испратил вест на проштавање и надеж“ (Елена Вајт, Пророци и цареви, стр. 283. оригинал).

`Дали постојат мигови кога треба да бидеме подготвени да зборуваме остро за да го исправиме она што е погрешно? Како да препознаеме кога може да биде соодветен таквиот јазик?`
