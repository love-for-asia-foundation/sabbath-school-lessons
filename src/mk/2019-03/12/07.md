---
title:  За натамошно проучување
date:   20/09/2019
---

Прочитајте ја следната глава во книгата на Елена Вајт Во Потрага по подобар живот: „Повозвишено искуство“, стр. 503-516 оригинал.

„Истражете ги и небото и Земјата и ќе откриете дека ниту една вистина не се открила така силно како онаа што е објавена со делата на милосрдноста кон оние на кои им е потребно нашето сочувство и нашата помош. Тоа е вистината каква што е во Исуса. Ако оние што го носат Христовото име ги спроведат во дело начелата на златното правило, истата сила што го следела делото на евангелието во времето на апостолите, ќе се открие и сега“ (Mисли од Гората на блаженствата, стр. 137. oриг.).

„Најубав подарок што може да ни го даде нашиот небесен Отец е возвишената љубов кон Бога и несебичната меѓусебна љубов. Таа љубов не е некоја моментна побуда, туку божествено начело, постојана сила. Таа не може да се роди во едно непосветено срце. Таа е присутна само во срцето во кое владее Христос. ’Ние љубиме, зашто првин Тој нѐ засака нас.’ Во срцето обновено со божествената милост, љубовта е главен двигател и владеачко начело на животот. Таа го менува карактерот, управува со нагоните, владее со страстите и ги облагородува чувствата. Негувана во душата, таа љубов го разубавува животот и врши благородно влијание врз целата околина“ (Делата на апостолите, стр. 551. oриг.).

**Прашања за разговор**

`1. Како што видовме во лекцијата за оваа седмица, Евангелието и понатаму е пример и инспирациа за дејствување во име на другите, како што Исус дејствувал во наше име. Како ова го проширува вашето разбирање и вреднување на Радосната вест, она што Бог го направил за нас и начините на кои ја покажува својата љубов кон нас?`

`2. Подигањето глас за немите, учеството во градењето на мирот и слични активности можат да нѐ воведат во јавните и политичките кругови. Меѓутоа, Христијанската адвентистичка црква е поборник за раздвојување на црквата од државата. Каква е разликата меѓу неприкладната политичка вклученост и залагање и работата јавно да се изгради мир?`

`3. Кој чекор или дело, за кои разговаравме во лекцијата за оваа седмица, би сакале да го преземете во својот живот и заедница? Како можете тоа да го остварите?`

`4. За каков облик на зло или угнетување сте одлучиле да се молите во својата заедница или пошироко?`

**Заклучок**

Кога ќе станеме Исусови следбеници, нашиот живот во голема мера ќе се промени. Меѓу останатото, во нас ќе се јави желба да се придружиме на Бога во Неговата грижа за сиромашните и оние со посебни потреби. Тоа никогаш не е лесна задача и ретко кога е општоприфатена. Тоа ќе ги промени нашите приоритети и ќе нѐ поттикне да преземеме одредени чекори и да ги исцелиме ранетите во светот околу нас.
