---
title:  Великодушност
date:   17/09/2019
---

„Зашто Бог го љуби радосниот дарител“ (2. Коринќаните 9,7), а великодушното давање е важна страна на христијанскиот живот. Иако мораме да и дозволиме Библијата да става предизвик пред нашите давања и приоритети во финансиска смисла, великодушноста е повеќе од вложување пари за одредена цел, без разлика колку е вредна. Поточно, вели­кодушноста е еден од највозвишените животни ставови и клучна особина на оние „кои се бојат од Господа“, како што многу пати е забележано во 112 Псалм: „Добро му е на човекот кој е милостив и дава на заем, кој ги свршува чесно своите работи“ (Псалм 112,5).

`Што можеме да научиме од следниве текстови за великодушноста кон неволните? 3. Мојсеева 25,35-37; Псалм 119,36; 2. Коринќаните 8,12-15; 1. Јованово 3,16-18; 1. Тимотеј 6,17-19.`

Во своите новозаветни посланија, Павле често наведувал дека Божјата великодушност – најпотполно е изразена во Исусовото полагање на животот за нас – извор на христијанската надеж. За возврат, Неговата смрт, поднесена за нас исто така претставува поттик и ние да живееме великодушен живот во однос на другите: „И твоето општење во верата да биде делотворно во познавањето на секое добро што е во вас заради Исуса Христа“ (Филимон 1,6).

Великодушноста е благороден, решителен и сеопфатен став кон животот. Многу нешта во нашиот личен живот, во општеството и културата нѐ наведува да се сконцентрираме на себеси, да чуваме за себе колку што е можно. И ајде да се соочиме со тоа, зашто за многумина од нас се подразбира образецот кој и онака секогаш гласи јас, јас, јас.

Ако е вистинска, нашата вера ќе ни помогне да го отфрлиме нашето „јас“ и да живееме за другите. Верата ни помага да го замислиме светот и луѓето онака како што Бог ги гледа, и во нивната добрина и во нивната слабост, и нѐ поттикнува, колку што е можно, да им помогнеме на оние на кои им е потребна помош. Како особина, великодушноста веднаш се уважува од страна на хуманитарните здруженија и оние кои собираат парични донации. Таквата великодушност е мерлива и непосредно практична. Меѓутоа, големите донации нужно не укажуваат и на великодушен начин на живот (види: Марко 12, 41–44). Великодушниот живот е поблагороден и повреден од каква било донација. Ние повеќе треба да го цениме и негуваме великодушниот дух во сѐ што правиме. За повеќето луѓе, великодушноста не доаѓа природно; тоа е благодет која треба да ја изразиме во својот живот активно и свесно, без оглед на влијани­ето на грешната себична човечка природа.

`Покрај давањето парични средства, дури и великодушно, на кои други начини треба да го изразиме духот на великодушност?`
