---
title:  Градење на мир
date:   18/09/2019
---

`Прочитајте го текстот во Матеј 5,9. Како во светот во кој живееме го твориме она што Исус го кажува во овој стих? Колку на крајот можеме да бидеме успешни? Види: Марко 13,7.`

Насилниот судир е изразит причинител на страдањата. Во цената на војната се вклучени непосредни жртви и уништени животи, а вниманието и средствата посветени на воената машинерија, подобро е да се прена­сочат за олеснување на другите човечки потреби и страдањата на воените ветерани и преживеаните во војната, дури и меѓу „победниците“. Потоа тука се и бројни мали конфликти кои нанесуваат штета на неброени животи во семејствата и заедниците. Според тоа, жарот за правда не може да го занемари налогот за градење на мирот.

Во срцето на Исусовото Евангелие е Божјиот милостив и возвишен чин на градење мир, со кој се помируват грешните човечки суштества со својот Создател (види: 2. Коринќаните 5,18-21). Помирувањето што го примаме претставува пример на кој треба да се угледаме, за да станеме „амбасадори“ на ова помирување меѓу другите луѓе.

`Прочитајте го текстот во Исаија 52,7. Како во својот живот можеме да го примениме овој стих?`

Евангелието на мирот станува, исто така поттик, пример и извор на залагање за мир во насилниот свет: „Кога е во хармонија со Бога, срцето е исполнето со небесен мир и го шири неговото благословено влијание на сѐ околу себе. Духот на мирот ќе се спушта како роса врз срцата уморни и измачени од световните судири“ (Eлена Вајт, Мисли од Гората на блаженствата, стр. 28. оригинал).

Во проповедта на Гората, Исус рекол: „Блажени се миротворците, зашто тие ќе бидат наречени синови Божји“ (Maтej 5,9). Ако го поглед­неме понатамошниот текст, не само што ја потврдил заповедта која налага да не убиваме, туку рекол и дека не треба да се гневиме ниту да им се лутиме на другите (види: Матеј 5,21-26), туку дека треба да ги сакаме своите непријатели и да се молиме за оние кои нѐ гонат (види: Матеј 5,436-48), што значи дека треба да преземеме решителни чекори стремејќи се за доброто на другите. Има многу инспиративни извештаи за луѓе кои го посветиле својот живот на градење на мирот во делови во светот во кои владеат неприлики, овозможувајќи делумен увид во помирувањето и исцелувањето, често ублажувајќи ги неправдите и страдањата што ги предизвикуваат овие судири.

`На кои начини вашата месна црква, на локално ниво, може да врши улога на градител на мирот?`
