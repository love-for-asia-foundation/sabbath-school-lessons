---
title:  Да се љуби милоста
date:   14/09/2019
---

### Прочитајте ги библиските текстови:
Матеј 6,25-33; Јаков 1,5-8; Јаков 2,15.16; Исаија 52,7; 1. Јованова 3,16-18; Исаија 58,1-10.

> <p>Запомнете го стихот</p>
> „На чесните им изгрева светлина во темнина: Тој е благ, милостив и праведен. Добро му е на човекот кој е милостив и дава на заем, кој ги свршува чесно своите работи“ (Псалм 112,4.5).

Како што видовме, во Библијата наоѓаме многу силни прикази на Божјата грижа за сиромашните и угнетените, како и повици упатени на Неговиот народ да дејствува во нивна корист. И покрај вниманието посветено на овие прашања, овој библиски налог е само спорадично и делумно исполнет, а при Христовото доа­ѓање, проследено со натприродни настани, во потполност ќе биде извршен.

Злото до тогаш ќе се пројавува во многу облици, поттикнато од мрачните духовни влијанија на сатаната и неговите ангели. Ова зло често е највидливо во сиромаштвото, насилството, ропството, угнетувањето, искористувањето, себичноста и лакомоста. Нашите заедници, нашите цркви и нашите семејства во таквиот свет треба да се спротивстават на ова зло, колку и да е тоа понекогаш тешко да се направи. Како одговор на Божјата љубов и заповед, живеејќи во светлината на Исусовата служба и жртва, и зајакнати и водени од Светиот Дух, мораме да бидеме сочувствителни, вешти и храбри во настојувањето „да се прави само прав­да, да се љуби милосрдието и да се оди смирено со својот Бог“ (Михеј 6,8).
