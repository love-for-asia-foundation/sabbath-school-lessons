---
title:  ИСУСОВАТА ИЗЈАВА ЗА МИСИЈА
date:   12/08/2019
---

Без оглед на тоа дали овој текст бил одреден за читање тој дена или Исус со намера ги пронашле соодветните стихови (Исаи­ја 61,1.2), во свитокот што му бил даден да го прочита, не било случајно што токму тие стихови биле дел од Неговата прва јавна проповед. Ниту, пак, е случајно што со извештајот за Исусовата кратка проповед во Лука 4,16-21 – „Денес се исполни ова Писмо што го чувте“ (Лука 4,21) – започнува извештајот на Лука за Исусовата јавна служба.

Се чинело како Исус да ја презел мелодијата на песната на Марија за „обратното царство“ и почнал да го остварува во својата служба. Исус – и Лука во нарацијата за Исусовиот живот – го употребил пророштвото на Исаија, кое објаснува што прави Исус и што ќе направи. Тоа било уште еден начин да се изрази она што Марија го опишала пред околу триесет години. Сиромашните, ранетите и угнетуваните се посебен предмет на Божјето внимание и приматели на радосната вест што Исус ја носел.

Исус ги усвоил овие стихови од 61. глава од Книгата на пророкот Исаија, како извештај за својата мисија. Неговата служба и мисија требало да бидат и духовни и практични, и Тој покажал дека духовното и практичното не се толку оддалечени едно од друго, како што понекогаш прет­поставуваме. За Исуса и Неговите ученици, грижата за луѓето во физичка и практична смисла, во најмала рака, била дел од духовната грижа.

`Прочитајте ги и споредете ги следниве текстови: Лука 4,16-21; Лука 7,18-23. Што мислите, зошто Исус одговорил на овој начин? Како би одговориле на слични прашања во врска со Исусовата божествена природа и улогата на Месија?`

Кога Исус ги испратил своите ученици, налогот што им го дал, исто така, бил во согласност со Неговата мисија. Иако требало да објават „дека се приближи царството небесно“ (Матеј 10,7), понатамошните упатства што Исус им ги дал на учениците гласеле: „Исцелувајте ги болните, воскреснувајте ги мртвите, очистете ги лепрозните, изгонувајте демони; бесплатно добивте, бесплатно давајте“ (Матеј 10,8). Службата што ја извршувале во Негово име требало да ги одразува и да ги спроведе на дело вредностите и принципите на Исусовата служба и царството во кое Тој го повикувал народот. Учениците, исто така, требало да му се придружат на Исуса во Неговата мисија да ги подигнат отфрлените, најмалечките и изгубените.

`На кои сѐ начини можеме ова дело да го усогласиме со клучната порака за проповедање на Тројната ангелска вест на изгубениот свет? Зошто сето она што го правиме треба да биде поврзано, на кој било начин, со објавувањето на „сегашната вистина“?`
