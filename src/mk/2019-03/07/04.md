---
title:  ИСУС ИСЦЕЛУВА
date:   13/08/2019
---

Евангелијата се полни со извештаи за чудата што ги правел Исус, особено за чудата на исцелување. Како што пророкувал Исаија, Тој ги сцелувал слепите и ги ослободувал оние што биле погодени од болест, понекогаш и по долгогодишно страдање (види, на пример, Марко 5,24-34; Јован 5,1-15). Меѓутоа, Тој правел и повеќе од тоа: на хромите им помагал да проодат; ги лечел лепрозните – не само со збор, туку и со допир, иако биле „нечисти“; се соочувал со зли духови, кои го обземале човечкиот ум и тело; подигал дури и мртви.

Можеме да помислиме дека овие чуда требало да привлечат мноштво луѓе и да ја докажат Неговата моќ на мнозина што се сомневале и упатувале критики. Сепак, не било секогаш така. Наместо тоа, Исус честопати му давал упатства на излекуваното лице да не кажува никому што се случило. Иако се чини дека е мала веројатноста дека исцелените луѓе ги следеле овие налози и ја чувале прекрасната вест за себе, Исус се обидувал да покаже дека Неговите чуда укажуваат на нешто поважно од самите чудотворни сцени. Крајната цел, се разбира, била луѓето да го примат спасението во Него.

Сепак, Исусовите чуда на исцелување биле израз на Неговото сочувство. На пример, пред да нахрани пет илјади луѓе, Матеј бележи: „И кога излезе виде големо мноштво, беше поттикнат со сожалување кон нив и ги исцели нивните болни“ (Матеј 14,14). Исус ја чувствувал болката на ранетите и правел колку што може за да им помогне на луѓето со кои Тој доаѓал во допир за да ги подигне.

`Прочитајте го пророштвото на Исаија во Евангелието според Матеј 12,15-21. На кои сѐ начини Исаија и Матеј препознаваат дека она што го прави Исус е повозвишено од самото исцелување на неколкумина – па дури и на неколку стотици – болни луѓе?`

„Секое чудо што го сторил Христос било знак за неговото божество. Тој ја извршувал токму онаа работа што е преткажана како работа на Месија. Но за фарисеите овие дела на милосрдие биле изрична соблазна. Израелските водачи на човечките страдања гледале со бездушна рамнодушност. Во многу случаи нивната себичност и угнетување предизвикале страдања што Христос ги отстранил“ (Елен Вајт, Копнежот на вековите, стр. 406. оригинал).

Исусовите чуда на исцелување биле дела на сочувство и правда. Сепак, во секој случај, тие не биле цел сами за себе. Крајната цел на сето она што Христос го направил е да ги води луѓето кон вечниот живот (види Јован 17,3).
