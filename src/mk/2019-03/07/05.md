---
title:  ЧИСТЕЊЕ НА ХРАМОТ
date:   14/08/2019
---

Кога ги читаме извештаите за Исус во Евангелијата, често сме привлечени од нежни сцени – Неговата грижа за болните и децата, од Неговите параболи за барањето на изгубените, и за Неговите зборови за Божјето царство. Ова може да биде причина што другите извештаи, во кои Го гледаме како дејствува силно и остро – особено против верските водачи на Неговото време и некои од нивните обичаи – може да нѐ изненади.

`Прочитајте ги следниве текстови: Матеј 21,12-16; Марко 11,19-19; Лука 19,45-48; Јован 2,13-17. Зошто е значаен фактот дека слични извештаи се забележени во секое од Евангелијата?`

Не изненадува тоа што овој настан се споменува во сите Евангелија. Станува збор за извештај полн со драма, акција и жар. Исус е очигледно загрижен за употребата на храмот на ваков начин и за замената на вистинското богослужение со продавање на жртвени животни. Какво сквернавење на сето она што жртвите требало да претставуваат – Негова замена за гревовите на светот!

Таквото непосредно дејствување одговарало на традицијата на еврејските пророци. Овој момент се споменува во секое Евангелие или од страна на Исуса или од писателите на Евангелието, кои го цитираат текстот од Книгата на пророкот Исаија, Еремија или Псалмите, со намера да објаснат што се случува во извештајот. Луѓето го препознале Исуса како пророк (види Матеј 21,11). Му пристапувале кога лечел и поучувал во дворот на храмот откако ги истерал трговците и менувачите на пари. Додека ги слушале Неговите поуки, луѓето во Неговиот допир нао­ѓале исцелување, а во своето срце негувале надеж.

Верските водачи, исто така, го препознале Исуса како пророк, како некој што би можел да ја загрози нивната моќ и стабилност во општествениот поредок. Тие планирале да го убијат на ист начин како што нивните предци во минатите векови ковале план против пророците (пронајдете го овој контраст во текстот во Лука 19,47,48).

`Како верници, што можеме да направиме од наша страна за да бидеме сигурни дека нашите месни цркви никогаш нема да станат места на кои би им било потребно истото како и на храмот во времето на Исус? Како можеме да ги избегнеме овие духовни опасности? Што можат да претставуваат некои од нив?`
