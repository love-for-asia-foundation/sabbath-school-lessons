---
title:  Песната на Марија
date:   11/08/2019
---

Замислете ја сцената: Марија добила порака од ангелот Гавриел само пред неколку дена. Тој ѝ рекол дека ќе стане мајка на Исус, мајка на Синот на Севишниот. Таа сè уште никому не се доверила, но се подготвува да замине во посета на Елисавета, постара роднина, која исто така очекувала посебно бебе. Со духовните очи Елисавета ја согледува веста на Марија, и пред Марија да има можност нешто да каже. Тие заедно ги слават Божјите ветувања и Неговата добрина.

`Прочитајте го текстот Лука 1,46-55. Забележете дека благодарењето започнува со она што за неа било мошне важно – „зашто Силниот ми направи големи дела, и свето е Неговото име“ (Лука 1,49) – но подоцна тоа поприма општи карактеристики. Зошто нашата благодарност кон Бога треба да опфаќа и личен и општ нагласок?`

Ова е извонредна песна којашто може добро да се вклопи меѓу псалмите или списите на еврејските пророци. Марија е преплавена со чудење и чувство на благодарност кон Бога. Очигледно забележала дека Бог дејствува во нејзиниот живот, но едновремено таа е свесна и за поширокото значење на Божјиот план за нејзиниот народ и за човечкиот род.

Сепак, според разбирањето на Марија, Бог не е само силен и достоен за пофалба, Тој е и милостив и покажува посебна грижа кон понизните, угнетените и сиромашните. Ангелот тукушто заминал по објавувањето на „радосната вест“ за раѓањето на детето, кога Марија запеала: „Ги симна силните од престоли и ги воздигна понижените; гладните ги исполни со добра, а богатите ги отпушти празни“ (Лука 1,52.53).

На самиот почеток од извештајот за Исусовиот живот на Земјата, Тој е претставен како владетел (види: Лука 1,43) – но како владетел на поинакво царство. Како што опишале многу коментатори, Божјето царство, кое Исус дошол да го формира и воспостави, требало да биде „обратно царство“ во споредба со вообичаениот општествен поредок на царствата на овој свет. Во описите на Исусовото царство, моќните и богатите на овој свет се најмали, а сиромашните и угнетуваните се слободни, „исполнети“ и воздигнати.

`Ако Црквата треба да биде израз на Божјето царство, колку е добра во обликувањето на „обратното царство“ што го опишала Мари­ја? Како може таквото царство да биде формирано без при тоа да се биде нечесен кон богатите и моќните, кои исто така ја примаат Христовата љубов?`
