---
title:  Две причини за празнување на Саботата
date:   15/07/2019
---

`Прочитајте ги следните текстови: 2. Мојсеева 20,8-11. и 5. Мојсеева 5,12-15. Како овие две верзии на четвртата заповед се дополнуваат една со друга?`

Сеќавањето е важен дел од односот кој Бог копнее повторно да го воспостави со својот народ, однос кој се темели на фактот дека Бог е наш Создател и Откупител. Обете улоги се јавуваат во овие две верзии од четвртата заповед и, според тоа, тие се тесно поврзани со саботата и нејзиното празнување.

Излегувајќи од Земјата во која преовладувале толку многу лажни богови, Израелците требало да се потсетат на вистинската Божја улога како Создател. Саботата била клучна во тоа. Направена е уште позначајна во рамките на седмичниот циклус со излевање на маната во петок, што било силен пример за Неговата создателска сила. Во четвртата запо­вед во 2. Мојсеева 20. глава, Бог најјасно се открива како наш Создател.

За разлика од тоа, нивното ослободување, откупување и спасение се центар на четвратата заповед во 5 глава од 5. Мојсеева. Тоа бил извештај кој Израелците требало редовно да го прераскажуваат; особено што секоја сабота можеле да се потсетат на него. Во почетокот извештајот се однесувал на стварното физичко ослободување од египетското ропство, но како што растело нивното сфаќање на Бога и Неговото спасение, така и саботата станала седмичен симбол на прославување на нивното духовно спасение.

И двете причини за празнување на саботата се однесувале на обнову­ва­њето на односите меѓу Бога и Неговиот народ: „Им ги дадов и своите саботи, како знак меѓу Себе и нив, нека знаат дека Јас Сум Господ кој ги осветува“ (Езекил 20,12). Како што видовме, тоа не се однесувало само на оваа група луѓе. Врз основа на овој однос, требало да воспостават нов облик на општество, општество кое било љубезно кон отфрлените и кое претставувало благослов за пошироката заедница.

„Затоа ти заповеда Господ, твојот Бог, да го пазиш саботниот ден“ (5. Мојсеева 5,15). Ако ја празнуваме саботата на тој начин што се сеќаваме и го прославуваме и нашето создавање и нашето откупување, можеме да ги развиваме меѓусебните односи, не само со Господа, туку и со луѓето околу нас. Бог е милостив кон нас; затоа и ние треба да бидеме милостиви кон другите.

`На кои сѐ начини празнувањето на саботата треба да нѐ направи подобри, пољубезни, погрижливи и посочувствителни кон луѓето?`
