---
title:  Доволна мана
date:   14/07/2019
---

По многуте генерации ропство и социјална деградација до која таквите услови го довеле Неговиот угнетен народ, Бог настојувал да го издигне новоослободениот Израел, упатувајќи ги на подобар начин на живот, давајќи им закони за да можат на најдобар начин да го уредат своето општество. Еден од првите чекори на овој процес се состоел од практични и очигледни поуки.

По полни 40 години талкање низ пустината, ваквиот ритам на живот, вид­ливиот доказ за Божјата грижа и покажаната несебичност, требало да ста­не дел од културата на израелското општество. Се јавил во облик на мана, храна што секое утро се наоѓала на земјата околу израелскиот логор.

`Прочитајте 2. Мојсеева 16,16-18. Што мислите, што претставува посебната мерка нагласена во овие стихови одредена за една личност?`

Во 2. Коринќаните 8,10-15 Павле го наведува овој извештај како пример, како треба христијаните да даваат: „Во сегашно време вашиот одвишок да ја покрие нивната скудност, и нивниот одвишок да послужи на вашата скудност, за да биде рамноправност“ (14. стих).

Поуката упатена до Израелците, а и до нас, гласи дека Бог обезбедил доволно за својот народ и за делата на создавањето. Ако го земеме само она што ни е потребно и сме подготвени да го делиме својот вишок со другите, сите ќе бидат згрижени и обезбедени. Собирањето само онолку колку што е доволно за одреден ден барало од народот вера дека следниот ден ќе има уште храна. Угнетениот народ, како што биле израелските робови, е склон да се сосредоточи на сопствениот опстанок, но Бог сакал да им открие живот полн со доверба, великодушност и делење.

Меѓутоа, постоела уште една, уште поизвонредна димензија на оваа практика. Секој петок на земјата се излевала двојна мера на мана, и тој ден – и само тој ден – народот требало да собира дополнителна мана во рамките на подготовкaта за саботата. Посебното снабдување за саботниот ден, на уште еден начин им помогнало да научат да се потпираат на Господа за сите свои потреби. Оваа дополнителна количина на мана, чин на Божјата благодат, им овозможила уште поцелосно да се радуваат на одморот што Бог им го ветил во сабота, седмиот ден.

`Што можеме да правиме во петок, а ќе ни помогне уште повеќе да уживаме во она што Бог ни го нуди во сабота?`
