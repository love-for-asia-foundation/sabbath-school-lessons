---
title:  Ден на исцелување
date:   17/07/2019
---

Иако првобитната визија за саботата и празнувањето на саботата била широка и сеопфатна, таа за многу верски водачи се претворила во нешто сосема друго до моментот кога Исус дошол на Земјата. Наместо да биде ден на слобода и еднаквост, станала дел на човечки традиционални правила и ограничувања. Исус токму во тој ден станал против таквите ставови, особено кога им биле наметнувани на другите.

Интересно е што Тој тоа во најголема мера го правел преку бројните исцелувања во сабота. Се чини дека Исус намерно ги правел овие чуда во сабота, а не во некои други денови, за да покаже што треба таа да претставува. Исус често во овие извештаи зборувал за тоа зошто е прикладно да се лечи во сабота, а фарисеите ги користеле Неговите изјави како изговор да ги продолжат своите заговорнички планови и да Го убијат.

`Прочитајте ги извештаите за Исусовите исцелувања во сабота: Матеј 12,9-13; Марко 1, 21-26; Марко 3,1-6; Јован 9,1-16. Кои најзначајни поединости ги забележавте во овие извештаи?`

Исус потврдил дека саботата е важна. Треба да поставиме граници околу саботното време за да го зачуваме како посебно и да дозволиме ова седмично време да ни овозможи да го градиме својот однос со Бога, со своето семејство, Црквата и заедницата. Но, празнувањето на саботата не треба да биде себично и врзано само за нас. И како што рекол Исус: „Затоа е дозволено да се прави добро во сабота“ (Матеј 12,12).

Многу верници извршуваат добра работа грижејќи се за другите. Но, мнозина од нас сметаат дека треба повеќе да помагаме. Знаеме дека Бог се грижи за оние што се наоѓаат во неволја, за угнетените и заборавените, и дека и ние треба да се грижиме за нив. Бидејќи ни е наложено да не се занимаваме со своите вообичаени работи и бидејќи сме ослободени од притисоците што ги чувствуваме во текот на седмицата, со саботата ни е дадено време да се сосредоточиме на грижата за другите, што е еден од начините на вистинското и активно празнување на саботата: „Според четвртата заповед, саботата е посветена за одмор и богослужба. Сите световни работи се прекинувале, но делата на милост и великодушност биле во согласност со Божјата намера... Да се ублажат страдањата на ранетите, да се утешат ожалостените, претставува дело на љубовта кое прави да се почитува Господовиот свет ден“ (Eлена Вајт, Welfare Ministry, стр. 77).

`Што правите во сабота за доброто на другите?`
