---
title:  Саботен одмор за земјата
date:   18/07/2019
---

Како што видовме, саботата била вкоренета во животниот циклус на израелскиот народ. Меѓутоа, принципот за саботата не се однесувал само на еден седмичен ден. Исто така, опфаќал и посебен одмор секоја седма година, достигнувајќи го врвот во јубилејната година по седум пати по седум години, што значи секоја 50. година.

`Прочитајте Мојсеева 25,1-7. Што е она извонредно во врска со ова упатство? На кои сѐ начини можете да го вклучите ова начело во својот живот и работа?`

Саботната година пружала можност нивите една година да останат необработени. Тоа е извонреден чин на управување со земјата, а мудроста на оваа земјоделска практика е широко признаена.

Седмата година, исто така била значајна за робовите (види: 2. Мојсе­ева 21,1-11). Доколку некој Израелец се задолжил толку за да мора самиот себеси да се продаде во ропство, седмата година станувал ослободен. Слично на тоа, на крајот на седмата година биле отпишувани и неотплатените долгови (види: 5. Мојсеева 15,1-11).

Исто како маната што Бог им ја обезбедувал на Израелците во пустината, изоставувањето на сеидба една година било дело на доверба дека Бог ќе им даде доволно во годината која претходи и од она што земјата сама ќе го роди во саботната година. Слично на тоа, ослободувањето на робовите или простувањето на долговите било чин на милост, но и доверба во Божјата сила дека ќе се задоволат нивните потреби. Во одредена смисла, народот требало да научи дека не мора да ги поробуваат другите за да обезбедат доволно за својот живот.

Прописите и образецот на саботата требало да бидат тесно поврзани со структурата на израелското општество како целина. На сличен начин, и современото празнување на саботата треба да биде духовна дисциплина која врши влијание на сите останати наши денови. Во практична смисла, Саботата е еден од начините во својот живот да ги примениме Исусовите упатства најпрво да го бараме Божјето царство: „Вашиот небесен Татко знае дека ви е потребно сето ова... и сè тоа ќе ви се додаде“ (Матеј 6,32.33).

`Како празнувањето на саботата треба да влијае на останатите шест дена во седмицата? Впрочем, ако сте дрчни, себични или немарни од понеделник до петок, дали навистина е важно ако не сте такви во сабота? (Дали навистина не сте такви во сабота доколку се однесувате на тој начин цела седмица?).`
