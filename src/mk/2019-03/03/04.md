---
title:  Ден на еднаквост
date:   16/07/2019
---

Една од подробностите што ги забележуваме со бегло читање на Десетте заповеди во 2. Мојсеева 20 глава и 5. Мојсеева 5 глава, е дека четвртата заповед е најдетална. Додека некои заповеди се забележани во само неколку зборови, односно во три збора во поедини преводи (во евреј­скиот некои се изразени само два збора), четвртата заповед им дава простор на прашањата зошто, како и кој треба да се сеќава на саботниот ден.

`Прочитајте 2. Мојсеева 20,8-11. Што кажува за слугите и странците, дури и за животните, и на што укажува?`

Она што се забележува меѓу овие детали за саботата е сосредоточеноста на другите. Сигве К. Тонсатд тврди дека таквиот вид на заповед е единствен меѓу сите култури на светот. Заповеда за саботата, појаснува тој, „ги поставува приоритетите од дното кон врвот, а не од врвот кон дното, укажувајќи прво на уважувањето на најслабите и најранливите членови на општеството. Оние на кои одморот им е најпотребен – робовите, странците кои тука престојуваат и товарните животни – се издвоени и посебно споменати. Во одморот на седмиот ден неповластените, дури и немите животни, пронаоѓаат сојузник“ (The Lost Meaning of the Seventh Day [Michigan: Andrews University Press, 2009], стр. 126, 127).

Заповеда посебно нагласува дека саботата е ден на кој сите треба да се радуваат. Во светлината на саботата, сите сме еднакви. Ако сте работодавач во текот на седмицата, немате право да ги терате своите работници да работат во сабота. Причината е во тоа што Бог и ним им го дал денот за одмор. Ако сте работник – па дури и роб – целиот свој живот, саботата ве потсетува дека Бог и вас ве создал и откупил. Бог ве повиккува тоа да го прославите на начин кој се разликува од вашите вообичаени должности. Дури и оние што не му припаѓаат на народот кој ја празнува саботата, „странецот што е внатре во твоите порти“ (2. Мојсеева 20,10) – треба да имаат корист од саботата.

Ваквата мисла претставувала извонредна промена на гледиштето на израелскиот народ. Таа била нова во однос на нивното искуство од ропството и отфрленоста. Сега, кога требало да се утврдат во новата земја, Бог не сакал да ги усвојат навиките на своите некогашни поробувачи. Покрај тоа што дал детални закони за уредувањето на нивното општество, на силен начин им дал (всушност и на сите нас) седмичен потсетник за тоа колку сите сме еднакви пред Бога.

`Како можете да ја ширите вистината за саботата во својата заедница, односно како другите во вашата заедница можат да доживеат предности од вашето празнување на саботата?`
