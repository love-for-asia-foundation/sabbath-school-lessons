---
title:  Милост и верност
date:   08/08/2019
---

Кога Исус се соочил со одредени верски водачи на своето време, кои Го критикувале што јаде со „грешницитѐ“, Тој ги цитирал зборовите на пророкот Осија, кажувајќи им да погледнат во нивните книги и да откри­јат што Бог навистина мислел кога рекол: „Милост сакам, а не жртви“ (Матеј 9,13; Осија 6,6).

Како што ќе видиме, Исус живеел грижејќи се за луѓето и служејќи им. Неговиот однос кон другите, чудата на исцелување и бројните пара­боли што ги кажувал, покажале дека со таквиот живот на најдобар начин се изразува посветеноста на Бога. Верските водачи биле Негови најголеми критичари, но биле и цел на Неговите најостри критики. Како религиозните луѓе во времето на Исаија, тие верувале дека, благодарение на нивните религиозни обреди, си обезбедиле посебен однос со Бога, додека едновремено ги експлоатирале сиромашните и ги занемарувале оние во мака. Нивното богослужение не било во согласност со нивните дела, и Исус не се притеснувал да го осуди таквото лицемерство.

`Прочитајте го стихот: Марко 12,38-40. Се чини ли дека Исусовиот коментар дека тие ги „подјадуваат домовите на вдовиците“, не припаѓа овде, или ја претставува суштината која Исус сака да ја нагласи? Како вие би објасниле, зошто тие ќе бидат „потешко осудени“?`

Можеби Исусовата најзастрашувачка проповед – особено за религиозните луѓе – е онаа што ја наоѓаме во 23. глава од Евангелието според Матеј. Не само што Исус рекол дека нивната религија не им помага на бедните луѓе, туку сметал и дека таквата религија претставува дополнителен товар. Со своите дела или понекогаш со својата пасивност и недостиг на грижа, тие, според зборовите на Исус, го затворале „царството небесно пред луѓето“ (Матеј 23.13).

Сепак, повторувајќи ги зборовите на пророците, кои живееле со векови пред тоа, Исус исто така директно укажувал на јазот меѓу нивните свечени верски практики и неправдата на која се согласувале и од која стекнувале корист. „Тешко вам, книжници и фарисеи, лицемери, зашто давате десеток од нане, копра и ким, а сте го оставиле најважното во Законот: праведноста, милоста и верата“ (Матеј 23,23). Исус брзо додал дека верските обичаи и обреди не се лоши сами по себе, туку дека не треба да го заземат местото на чесните односи спрема другите.

`Како можеме да ја избегнеме стапицата да помислиме дека е доволно само да ја имаме вистината и да ја познаваме?`
