---
title:  Верски угнетувачи
date:   06/08/2019
---

Во текот на подобрите времиња на Израелското и Јудиното царство, народот се враќал во храмот и одново му служел на Бога, иако, дури и тогаш, нивното обожавање било измешано со елементи на идолопоклонство и религиите на соседните народи. Сепак, според зборовите на пророкот, дури и нивните најдобри обиди, кога е во прашање религијата, не биле доволни за да ги одвратат од злата кои се правеле во земјата во секојдневниот живот. И колку и да се труделе да бидат побожни во обредите на богослуженијата, музиката на нивните химни не можела да го задуши плачот на сиромашните и угнетените.

Амос го опишал народот на своето време, како таков кој ги „гази сиромасите и што ги сотрува бедните во земјата!“ (Амос 8,4). Ја видел нивната желба да стават крај на обредите за да можат да продолжат со своите нечесни работи, „да го купиме сиромашниот за сребреници, бедниот за лесни обувки“ (Амос 8,6).

`Прочитајте ги следниве текстови: Исаија 1,10-17; Амос 5,21-24; Михеј 6,6-8. Што им кажал Господ на овие религиозни луѓе за нивните обреди?`

Преку своите пророци, Бог со моќен јазик ја изложува на потсмев религијата и богослужението кои немаат ништо заедничко со страдалниците и угнетените и кои се во спротивност со нив. Во стиховите во Амос 5,21-24. читаме за Бога, кој вели дека го „мрази“ и го „отфрла“ нивното богослужение и, генерално, бил згрозен од нив. Опишувајќи ги нивните празници, кажува дека имаат „непријатна миризба“, а нивните жртви и музиката ги отфрла како безвредни.

Во шестата глава од Книгата на пророк Михеј гледаме низа претерани, па дури и потсмешливи предлози како на најсоодветен начин можат да му служат на Бога. Пророкот на потсмевлив начин дава предлози во врска со жртвите паленици, а потоа ја зголемува жртвата на „илјада овни, илјада илјади потоци масло“ (Михеј 6,7) пред да премине на застрашувачката – но не и непозната – крајност на жртвување на првороденото дете, со цел да ја придобијат Божјата наклоност и проштавање.

На крајот, она што Господ навистина го барал од нив е „да се прави само правда, да се љуби милосрдието и да се оди смирено со својот Бог“ (Михеј 6,8).

`Дали некогаш сте почувствувале кривица бидејќи повеќе сте биле окупирани со верската форма и обреди отколку што сте им помагале на бедните околу вас? Што научивте од тоа искуство?`
