---
title:  Начинот на богослужение
date:   07/08/2019
---

Во своето објаснување на односот меѓу богослужението и правдата, пророците охрабрувале на уште еден чекор: дека активното интересирање да им се олеснат околностите на сиромашните и угнетените и да им се помогне на несреќните треба да стане важен дел на самото богослужение. Педесет и осмата глава од Книгата на пророк Исаија е глава која оваа врска ја прави очигледна.

`Прочитајте Исаија 58 глава. Според извештајот во првиот дел од главата, што тргнало наопаку во односот меѓу Бога и Неговиот народ?`

Како што видовме претходно, критиката е упатена до религиозни луѓе. Се чини дека искрено го бараат Бога, но очигледно не успеваат во тоа. Значи, Бог вели дека треба да го променат начинот на богослужение, да се обидат да Му служат во еден поинаков начин. Ако тој избира како да Му служат, тоа би било на следниов начин – „да ги кинеш неправедните окови, да ги разврзеш врските на јаремот“ (Исаија 58,6). Исто така, да ги нахранат гладните, да им обезбедат засолниште на оние кои немаат свој дом и да им помогнат на оние на кои им е потребна помош.

Ваквите дела не се претставени како единствен начин на служба на Бога, но Бог ги поттикнува како начин на богослужение – и облик на богослужение кое има приоритет во однос на одредени традиционални богослужбени обреди. Како такво, богослужението не е свртено само кон внатре, туку донесува благослов за сите кои се во близина на оние кои му се поклонуваат на Бога. „Вистинската цел на религијата е да ги осло­боди луѓето од товарот на гревот, да ја отстрани нетрпеливоста и угнету­вањето и да шири правда, слобода и мир“ (The SDA Bible Commentary, кн. 4, стр. 306).

Во текстот на Исаија 58,8-12, Бог ветува благослови како одговор на ваквиот облик на богослужение. Всушност, да се луѓето помалку сосредоточени на себеси, Бог ќе работи со нив и преку нив за да донесе исцелување и обновување.

Интересно е што оваа глава исто така го поврзува ваквиот начин на богослужение со обновувањето на празнувањето на саботата и со нарекување на саботата – милина. Ние веќе разгледавме некои од силните врс­ки меѓу саботата и службата, но во овие стихови и двете овие активности се вклучени во повикот народот да го оживее своето богослужение и да го открие Божјиот благослов. Размислувајќи за овие стихови, Елена Вајт кажува: „За оние кои ја држат Господовата сабота лежи одговорноста да творат дела на милосрдие и великодушност“ (Welfare Ministry, стр 121).
