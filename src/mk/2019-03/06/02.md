---
title:  Идолопоклонство и угнетување
date:   04/08/2019
---

Набргу откако Бог го извел израелскиот народ од Египет, се сретнал со нив на планината Синај, каде што им ги дал Десетте заповеди во пишана форма, вклучувајќи ги и првите две заповеди во кои се бара да не се поклонуваме на други богови ниту да правиме идоли (види 2. Мојсеј 20,2-6). Како одговор на ова, народот ветил дека ќе стори сè што им е заповедано и дека ќе живеат како Негов народ (види: 2. Мојсеева 24,1-13).

Меѓутоа, Мојсеј тогаш ќе отиде на планината и народот по речиси шест седмици почнува да се прашува што му се случило. Под притисок од толпата, Арон направил златно теле и му дозволил на народот да му принесат жртви, а потоа „испоседна народот, та јадеа и пиеја, и потоа станаа да играат“ (2. Мојсеева 32,6). И Господ и Мојсеј се разгневиле бидејќи народот толку бргу се откажал од Бога и се свртел кон идолопоклонство – и се чинело дека само посредувањето на Мојсеја го спасило Израел од заслужената казна (види 2. Мојсеева 32,30-34).

Идолопоклонство било искушение на кое Божјиот народ премногу често паѓал. Историјата на царевите во Израелското и Јудиното царство е обележана со периоди на идолопоклонство, кои опфаќаат невидени дела на кои некои цареви го навеле својот народ да ги изврши при обожавањето на тие богови. Нивното неверство постојано се наоѓало во центарот на вниманието на пророците коишто Бог ги испраќал упатувајќи му повик на народот да Му се врати. Често меѓу повиците за обнова и реформација се наоѓале повици подобро да се однесуваат кон сиромашните, бедните и беспомошните кои живееле меѓу нив.

`Прочитај: Псалм 115,1-8. Кои клучни подробности ги нагласува овде писателот?`

Човекот е склон да стане како нештото што го обожава, или како личноста што ја цени или на која е сосредоточен. Затоа, природно било грижата за другите и стремежот за правда да ослабне кога Божјиот народ престанал да му се поклонува на праведниот Бог и да се врти кон лажните богови на соседните народи, кои често се сметале како битија на војната и плодноста. Кога избрал други богови, народот го променил својот став за многу прашања, вклучувајќи го и тоа како се однесува кон ближните. Да му останеле верни на Господа, тие би ја споделувале Него­вата грижи за страдалниците што живееле меѓу нив.

`Размислувајте повеќе за оваа идеја дека стануваме како она што го обожаваме. Како изгледа современата пројава на овој принцип?`
