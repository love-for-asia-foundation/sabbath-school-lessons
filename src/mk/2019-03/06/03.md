---
title:  Причина за обожавање
date:   05/08/2019
---

Божјиот народ во целата Библија се поттикнува да му служи на Бога, но исто така, постојано ни се наведуваат причините за тоа. Кажано ни е да Му се поклонуваме поради она што Тој е, поради она што сторил, како и за бројните негови особини. Меѓу нив спаѓаат и добрината, правдата и милоста. Кога ќе се потсетиме каков е Бог, што сторил за нас (особено Христос на крстот), и што ветува дека ќе направи, никој од нас никогаш не би требало да му се поклонува на Бога и да Го слави, без да знае зошто го прави тоа.

`Прочитајте ги следниве текстови: 5. Мојсеева 10,17-22; Псалм 101,1; 146,5-10; Исаија 5,16; 61,11. Од кои мотиви во овие стихови се обожава и слави Бог?`

Ваквите причини за обожавање на Бога не биле нешто ново за Божјиот народ. Еден од моментите кога ослободените Израелци со најголем вос­хит му се поклонувале на Бога, бил одговорот на Божјето очигледно дејствување во нивна полза. На пример, откако излегле од Египет и го преминале Црвеното Море, Мојсеј и Марија го повеле народот со фалбени песни упатени до Бога за она што тукушто го виделе и од што биле спасени (види 2. Мојсеева 15).

Божјата правда и милост, откриени во ваквите настани, не требало да се заборават. Народот овие извештаи ги одржувал живи со редовно прераскажување, и години подоцна Божјите дела и Неговата правда и понатаму ги вдахнувале следните генерации во нивното богослужение. Еден пример за такво проповедање и богослужение е забележан во текстот во 5. Мојсеева 10,17-22.

Прво, Божјата правда е дел од неговата личност, суштински елемент на Неговиот карактер. „Навистина, Бог никогаш не прави зло, ниту Седржителот ја извртува некогаш правдата” (За Јов 34,12). Бог е праведен и ја сака правдата – тоа е од причина за да Му служиме и да Го славиме.

Второ, Божјата правда ја забележуваме во неговите праведни дела во полза на народот и во корист на сиромашните и угнетените. Неговата правда никогаш не е само опис на Неговиот карактер. Библијата го прикажува Бога како таков кој „го слушна офкањето на угнетените“ (За Јов 34,28) и кој сака и копнее да ги исправи неправдите кои се толку очевид­ни во овој свет. Конечно, ова целосно ќе го разбереме за време на Божјиот конечен суд и повторното создавање на светот.

`Ако стариот Израел имал причина да го слави Господа, колку повеќе ние, по крстот, имаме причина да го правиме тоа?`
