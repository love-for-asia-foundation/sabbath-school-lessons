---
title:  Јубилејна година
date:   11/07/2019
---

Собирајќи ги Израелците како народ кој немал свој дом и кој чекал да стигне во Ветената земја, Бог знаел колкава важност ќе поприми земјата кога ќе ја основаат новата заедница во Ханан. Под водство на Исус Навин, Бог ја надгледувал поделбата на земјата по племиња и семејства.

Исто така, знаел дека со текот на времето богатството, приликите и средствата поврзани со поседувањето на земја ќе дојдат во рацете на неколкумина. Семејните потешкотии, лошото здравје, погрешните одлуки и другите несреќи можат да ги наведат сопствениците на земја да ја продадат својата земја поради краткорочна добивка или едноставно за да преживеат, но тоа значело дека семејството ќе биде лишено од имот за идните генерации.

Бог дал решение кое ја спречувало оваа појава, прогласувајќи дека земјата никогаш не може во потполност да биде отуѓена. Наместо тоа, земјата можела да биде продадена само следната „јубилејна година“, кога би била вратена на семејството на кое му била доделена. Секоја продадена земја можела да биде откупена од страна на продавачот или друг член од семејството на продавачот во кое било време. Да повториме, Бог го потсетува народот на нивниот однос со Него и како таа заедница влијае на односите со другите луѓе: „Земјата не смее да биде продадена за секогаш, зашто земјата Ми припаѓа Мене, додека вие сте само странци и гости кај Мене“ (3. Мојсеева 25,23).

`Прочитајте 3. Мојсеева 25,8-23. Што мислите колку би било опште­ството поинакво кога би се применувале овие начела, посебно зборовите „не му нанесувајте штета на својот брат“?`

„Прописите што ги воспоставил Бог се дадени со цел да ја помогнат социјалната рамноправност. Со мерките преземани на овој начин секоја саботна, а особено за време на прошталната година, во голема мера било регулирано сѐ она што во меѓувреме е пропуштено во социјалниот, политичкиот и економскиот живот на нацијата“ (Eлена Вајт, Патријарси и пророци, стр. 534. оригинал).

Библиските историчари не се сигурни дали овие економски и општествени циклуси некогаш во потполност се почитувале во одреден временски период (види: 2. Летописи 36,21). Дури и да не ги почитувале, овие правила даваат интересен увид во тоа како би изгледал светот кога Божјите закони би се почитувале во целост. Освен тоа, тие ја истакну­ваат Божјата посебна грижа кон сиромашните и отфрлените, како и настојувањето во нашиот свет чесноста да се покаже на практичен начин.
