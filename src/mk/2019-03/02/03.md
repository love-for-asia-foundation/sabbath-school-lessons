---
title:  Десетте заповеди
date:   08/07/2019
---

`Прочитајте ги следните текстови: Матеј 22,37-40; 2. Мојсеева 20,1-17. Како Исусовиот краток преглед на Десетте заповеди ви помага, додека читате, да ја разберете секоја од нив?`

Десетте заповеди се како устав. По кратката преамбула која го поставува темелот врз основа на кој се даваат овие изјави – во овој случај, фактот дека Бог го спасил својот народ – во документот се наведуваат суштинските начела врз кои е основан животот на народот. Во овој случај, дадени се посебни заповеди за тоа како луѓето во својот живот можат на најдобар начин да ја покажат љубовта кон Бога и едни кон други. И не нѐ чуди, затоа што многу народи со христијанско наследство темелите на своите закони ги изградиле од овие водечки начела.

Иако овие изјави се многу кратки, не преба да ја потцениме ширината на нивното влијание и сеопфатноста на Десетте заповеди како закон на животот. На пример, шестата заповед – „Не убивај“ (2. Мојсеева 20,13) – збиено го изнесува и го опфаќа „секоја неправедна постапка што придонесува за скусување на животот“ како и „себичната немарност во помагањето на сиромасите и на оние што страдаат“ (Патријарси и пророци, стр. 308 оригинал). Слично на тоа, забраната да не се краде (види: 2. Мојсеева 20,15) ја осудува „трговијата со робови и ги забранува освојувачките војни“. Таа „бара чесно да се плаќаат сите оправдани побарувања и заработувачки“, но и забрана на „секој обид човекот да го користи незнаењето, слабоста или несреќата на другите“ (Патријарси и пророци, стр. 309 оригинал).

Лесно можеме да кажеме за себе дека не сме лоши луѓе. На пример, ако не сме непосредно вклучени во убиство или во некоја очигледна кражба, може да изгледа дека сѐ што правиме е во ред. Меѓутоа, кога Исус говорел за заповедите, јасно ставил до знаење дека заповедите не се исполнуваат само со тоа што правиме неколку посебни дела. Со своите мисли, побуди, па дури и пропусти да го направиме она за кое знаеме дека треба да го направиме, го кршиме Божјиот закон (види: Матеј 5,21-30).

Значи, замислете општество во кое секоја од Десетте заповеди сериозно се сфаќа и потполно се применува во животот. Тоа би било активно, живо општество во кое секој со восхит постапува во согласност со љубовта кон Бога, сакајќи и грижејќи се едни за други.

`Зошто сме склони да ги читаме Десетте заповеди и „слабо да ги применуваме“, често занемарувајќи ја пошироката примена на овие важни начела во својот живот? Зошто во практика е полесно да се следи слабата примена?`
