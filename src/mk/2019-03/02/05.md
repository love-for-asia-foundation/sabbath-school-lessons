---
title:  Втор десеток
date:   10/07/2019
---

Многу христијани ги препознаваат и ги следат упатствата во врска со давањето – или враќањето – на десетокот. Обично се наведува текстот од Малахија 3,10, кој претставува едноставно правило, според кое верниците даваат 10 проценти од своите приходи за да ја поддржат црковната работа за ширење на Евангелието. Бидејќи ѝ се доверени десетоците, црквите обично имаат строги насоки за користењето на овие парични средства, првенствено за поддршка на непосредната служба и евангелизмот.

`Прочитајте го текстот во 5. Мојсеева 14,22-29. Според овие упатства, која е главна намена на десетокот?`

Понекогаш се наоѓаме во искушение да помислиме дека сме ја исполниле својата обврска за давање кога ќе ги дадеме тие десет проценти. Меѓутоа, упатствата што им биле дадени на Израелците покажуваат дека тие десет проценти се појдовна точка. Проучувањата ни навестуваат дека тогашниот Израелец, кој живеел и давал според упатствата дадени во левитските закони за делото Господово, редовно давал меѓу една четвртина и една третина од годишните приходи, поддржувајќи ги свештениците и Светилиштето, и помагајќи им на сиромашните.

Некои проучувачи на Библијата го опишуваат ова давање – особено кога им се помага на странци, сирачиња и вдовици – како втор десеток. Јасно е дека народот требал да ужива во резултатите од својата работа и со прославите да ја обележува жетвата. Бог ветил дека ќе ги благослови, посебно во новата земја, но тој благослов не требало да се земе леко­мислено или да заборават оние кои не биле толку благословени.

Во време на редовните години, овој дел од жетвата требало да се донесе во Светилиштето и оттаму да се дели. Но, секоја трета година, посебно биле сосредоточени на делење на благословите во својата заедница. За време на тие прослави на жетвата, посебно внимание се упатувало на оние кои лесно можеле да бидат занемарени или заборавени: „И им ги дадеш на левитот, на придојденикот, на сирачето и на вдовицата по твоите градови, за да јадат до наситка“ (5. Мојсеева 26,12).

Според Божјите упатства, барем еден дел од израелските дарови требало да се насочат на пружање парична и практична помош на оние на кои помошта им била најпотребна. Да повториме, таа практика се засновала на сеќавањето на народот и на тоа што ценат колку Бог бил милостив и праведен кон нив.

`Прочитајте го текстот во 5. Мојсеева 26,1-11. Што им зборува Господ? Како овие зборови треба да ги примениме на сопствениот став кон давањето на оние на кои помошта им е најпотребна?`
