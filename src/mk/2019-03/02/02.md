---
title:  Бог кој слуша
date:   07/07/2019
---

„Ги видов страдањата на својот народ во Египет – продолжи Господ – и му ја чув тужбата против неговите угнетувачи. Познати ми се неговите маки“ (2. Мојсеева 3,7). Долго е да се чека четиристотини години, посебно кога се чека во услови на сѐ посурово ропство. Бог ветил дека ќе се врати кај својот народ и ќе го изведе од Египет, но генерации и генерации биле оставени во таа земја да стекнуваат богатство и да го градат угледот на своите идолопоклонички угнетувачи, додека им се чинело дека Бог молчи.

Тогаш Бог се покажал на единствен начин. Се појавил во грмушка која горела во далечна пустина пред неочекуваниот водач, принц бегалец и понизен пастир по име Мојсеј. Тој на безволниот Мојсеј му доверил една задача, а првиот дел од задачата се состоел во тоа да се врати кај израелскиот народ во Египет со порака дека Бог го слуша и го гледа угнетувањето што го доживуваат – и дека се грижи за тоа. Всушност, Тој имал намера да направи нешто што од корен ќе ги промени нивните околности.

`Прочитајте 2. Мојсеева 3,16.17. Зошто било важно Бог со оваа посеб­на порака да почне неговиот план да му го открива на својот народ? Што го привлекува вашето внимание во оваа Божја изјава?`

Меѓутоа, Бог не запира овде. Не само што имал план да ги поведе во подобра земја, туку и не сакал Неговиот народ да го напушти Египет сиромашен. Стотина години придонесувале за богатството на египетското царство. Бог предвидел дека фараонот во почетокот ќе пружа отпор, но го уверил Мојсеја дека на Израелците ќе им биде надоместено за сите тие години макотрпна работа: „Египетците се расположени добро кон овој народ, па кога ќе тргнете, нема да тргнете со празни раце“ (2. Мојсеева 3,21).

По долгите години угнетување, Бог ја искористил приликата да воспостави нов облик на општество со овие некогашни робови. Сакал да живеат поинаку и да основаат општество кое ќе биде одржливо и остварливо. Неговиот план бил овој нов општествен облик да стане пример за околните народи и да ги благослови оние што ќе примат од Бога, како и во Аврамовиот случај, да бидат благослов за целиот свет.

`Колку ви е важно што Бог е Бог кој го гледа страдањето на својот на­род во светот и го слуша нивниот крик за помош? Што ви зборува тоа за Бога? Разгледајте го текстот: 2. Мојсеева 4,31.`
