---
title:  "Робови, вдовици, сирачиња, странци"
date:   09/07/2019
---

`Прочитајте го текстот во 2. Мојсеева 23,9. Каква порака Бог му упатува на Израел во овој текст?`

Како штотуку ослободени робови, Израелците знаеле што значи да се биде поробен, искористуван и понижен. Додека ја славеле својата слобода, Бог се погрижил да не заборават од каде дошле, што значи да се биде отфрлен и што направил Тој за да ги ослободи. Ја воспоставил Пасха како знак на сеќавање и им пружил можност да го прераскажуваат овој настан: „Господ нè изведе со силна рака од Египет, од куќата на ропството“ (2. Мојсеева 13,14).

`Прочитајте 2. Мојсеева 22,21-23. Колку сеќавањето на нивното ропство било важно во врска со упатствата како треба народот да се однесува кон оние кои во нивната нова заедница имаат најмалку можности?`

По добивањето на Десетте заповеди извиците едвај стивнале кога Мојсеј бил повикан да помине повеќе време со Бога, кој му дал детални налози во врска со тоа како треба овие возвишени заповеди да се применуваат во животот на израелската заедница. Дури и пред да бидат дадени упатствата за изградба на Шаторот за состанок, Бог дава три поглавја со закони за соодветно однесување кон робовите, закони кои биле во остра спротивност со однесувањето какво штo многу Израелци доживеале. Дадени биле закони кои се однесувале на злосторствата, имотот, секојдневниот живот и начелата за основање судови кои ќе ги спроведуваат овие закони и ќе ја извршуваат правдата (види: 2. Мојсеева 21-23).

Меѓу овие закони била истакната грижата кон сонародниците во новата заедница, како и грижата кон туѓинците и најранливите. Овие луѓе не сме­еле да бидат злоупотребувани; дури им биле дадени и права да дојдат до храна на начин на кој нивното достоинство ќе биде испочитувано, како што е прибирање на остатокот од посевите од ожнеаните полиња. Такво­то однесување кон „туѓинците“ и странците не било вообичаено во древни­от свет. Дури и денес се чини дека поединци забораваат на важните морал­ни начела што ги пронаоѓаме овде во врска со однесувањето кон другите.

`На кои искуства се сеќавате, а ве прават посочувствителни и погриж­ливи кога станува збор за неправдата или страдањето на другите?`
