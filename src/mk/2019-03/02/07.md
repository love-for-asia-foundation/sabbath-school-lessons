---
title:  За натамошно проучување
date:   12/07/2019
---

Во книгата на Елен Вајт, Патријарси и пророци, прочитајте ги главите „Израел го прима Законот“, стр. 303-314 оригинал; „Божја грижа за сиромасите“, стр. 530-536 оригинал.

„Законите дадени преку Мојсеја, освен во признавањето на Божјите барања, со ништо не се одликуваат во толкава мера како со дух на доброволно, нежно и гостољубиво постапување со сиромасите. Иако Бог ветил дека својот народ обилно ќе го благослови, сепак негова намера не била меѓу нив да не се знае за сиромаштво. Тој дури рекол дека земјата никогаш нема да биде без сиромаси. Во неговиот народ секогаш ќе има и такви кои ќе имаат потреба од сожалување, нежност и доброчинство. Како и денеска, и тогаш луѓето страдале од несреќи, од болести и скудност; сепак, сѐ додека се придржувале кон упатствата примени од Бога, меѓу нив немало питачи ниту такви кои биле оставени без леб“ (Eлена Вајт, Патријарси и пророци, стр. 530.531. оригинал).

„Тие прописи се дадени со цел да им донесат благослов не само на сиромасите, туку и на богатите. Ја спречувале дрчноста и желбата за самоизвишување и поттикнувале дух на благородност и доброчинство, а со тоа што меѓу сите класи развивале трпеливост и доверба, потпомагале прогрес на општествениот поредок и стабилност на управата што владеела со народот. Во големиот сплет на човештвото сите ние меѓусебно сме поврзани и сѐ што можеме да сториме за да ги усреќиме и да ги издигнеме другите, ни се враќа нам во вид на благослов“ (Eлена Вајт, Патријарси и пророци, стр. 534.535. оригинал).

**Прашања за разговор**

`1. Koja одлика, закон или пропис најмногу го привлекува вашето внимание во нацртот што Бог го дал на Мојсеја и на Израелците во врска со тоа какво општество треба да основаат (било да е посебно спомнато во лекцијата за оваа седмица или врз основа на вашето поопширно проучување)?`

`2. Што мислите зошто Бог во законите што му ги дал на својот народ е толку сосредоточен на најранливите?`

`3. Како треба да ги сфатиме овие закони денес и како треба да се однесуваме кон нив? Врз основа на што бираме кои од нив се применливи и важечки за нас денес? Која е најважната подробност којашто треба да ја научиме од овие детални упатства за тоа како Израелците треба да го уредат своето општество и животот?`

**Заклучок**

Бог го слушнал крикот на напатениот израелски народ во Египет и се вмешал за да ги спаси. Тежнеел да изгради посебен заветен однос со нив и да основа ново општество кое ќе им служи на благослов на сите, дури и на оние што често се заборавени, отфрлени и ранливи.
