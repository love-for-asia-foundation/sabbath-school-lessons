---
title:  Вечно Евангелие
date:   05/09/2019
---

Преобрзувачакиот повик на Евангелието „на секоја народност и на секое племе и јазик и народ“ (Откровение 14,6) продолжил низ христијанската историја. Меѓутоа, Откровението опишува дека објавувањето на оваа порака – радосна вест за Исуса и сето она што таа опфаќа – ќе биде обновено на крајот од времето.

`Прочитајте: Откровение 14,6.7. Како општото разбирање на Евангелието – најчесто сумирано во стихот Јован 3,16 – е вклучено во ангелската посебна порака во 7. стих?`

Текстот во Откровение 14,7. ги спојува трите клучни елементи што веќе ги забележавме во ова проучување за Божјата грижа за злото, сиромаштијата и угнетувањето во библискиот извештај:

**Судот.** Повикот за суд – да се твори правдата – е повик кој го повтору­ваат оние кои поднесувале угнетување во текот на историјата. За среќа, Библијата го прикажува Бога како Оној што го слуша пекањето на ожалос­тените. Како што честопати се изразува во Псалмите, на пример, оние кон кои се постапувало неправедно сметаат дека судот е радосна вест.

**Богослужение.** Списите на еврејските пророци честопати ги поврзуваат темите за богослужението и добрите дела, особено кога го споредуваат богослужението на оние кои тврдат дека се Божји народ со неправдите што тие ги извршиле и продолжуваат да ги прават. На пример, во 58. глава од Книгата на пророк Исаија, Бог јасно рекол дека богослужението какво што најмногу го посакува ги претставува делата на љубезност и грижата за сиромашните и неволните (види Исаија 58,6,7).

**Создавањето.** Како што видовме, еден од основните елементи на Божјиот повик да ја твориме правдата е заедничко семејство на човечкиот род, фактот дека сите сме создадени според Неговиот лик и дека Тој нè љуби, дека сите ние сме вредни во Неговите очи и дека никој не треба да биде експлоатиран или угнетуван заради неправедна добивка или нечија алчност. Ваквото објавување на Евангелието на крајот на времето е широк и далекосежен повик да го прифатиме откупот, откупувањето и обновувањето коешто Бог сака да им ги подари на другите луѓе. Оттука, дури и околу прашањата во врска со вистинското и лажното богослужение, како и прогонството (види: Откровение 14,8-12), Бог ќе има луѓе кои, дури и во најголемо зло, ќе се залагаат за она што е исправно, за Божјите заповеди и верата во Исуса.

`Како можеме да изнајдеме начини да им служиме на оние на кои им е потребна помош, делејќи ја со нив и надежта и опомената што ги наоѓаме во Тројната ангелска вест?`
