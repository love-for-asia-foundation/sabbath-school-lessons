---
title:  Благодатта и добрите дела
date:   03/09/2019
---

`Со свои зборови сумирајте го текстот од Ефешаните 2,8-10. Што кажуваат овие стихови за односот меѓу благодатта и добрите дела?`

Библијата вели дека ние, меѓу другото, сме создадени за да му се поклонуваме на Бога и да им служиме на другите. Само во нашата мечта можеме да се обидеме да разбереме како би изгледале овие постапки во безгрешно опкружување.

Засега, поради гревот, го познаваме само овој слаб и паднат свет. Но, среќни сме што Божјата благодат, изразена и остварена во Исусовата жртва поднесена за гревовите на светот, го отвора патот за проштавање и исце­лување. Според тоа, дури и среде оваа нарушена реалност, нашите животи стануваат поцелосно Божје дело, а Бог нѐ употребува како свои соработници во исцелувањето и обновувањето на загубата и болката во животот на другите луѓе (види: Ефешаните 2,10). „Оние што примаат, треба да им даваат на другите. Повиците за помош доаѓаат од сите страни. Бог ги повикува луѓето радосно да им служат на своите ближни“ (Елена Вајт, Во потрага по подобар живот , стр. 103. оригинал).

Да повториме уште еднаш, ние не ги правиме добрите дела – грижа за сиромашните, подигање на угнетуваните, хранење на гладните – за да го заработиме спасението или посебна положба пред Бога. Во Христа, со вера, сите ние заземаме положба пред Бога што кога било ќе ни треба. Подобро кажано, ние себеси се препознаваме и како грешници и како жртви на гревот, кои Бог ги сака и ги откупил. Иако сè уште се бориме со искушенијата на себичност и алчност, самопожртвуваната и скромна Божја благодат ни нуди нов живот и љубов која ќе го преобрази нашиот живот.

Кога ќе го погледнеме крстот, ќе видиме една возвишена и целосна жртва што била принесена за нас, и согледуваме дека не можеме ништо да додадеме на она што ни се нуди во Христа. Сепак, тоа не значи дека не треба да сториме нешто како одговор на она што ни е дадено во Христа. Напротив, ние мораме да одговориме, а кој е најдобриот начин да одговориме на љубовта што ни е покажана од тоа да им ја покажеме на другите?

`Прочитајте 1. Јованово 3,16.17. Што доловуваат овие стихови толку силно, каков треба да биде нашиот одговор на крстот?`
