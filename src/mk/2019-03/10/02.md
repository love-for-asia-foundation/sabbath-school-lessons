---
title:  „Зашто Бог толку го возљуби светот...“
date:   01/09/2019
---

Текстот во Јован 3,16 гласи: „Зашто Бог толку го возљуби светот...“ Оригиналниот грчки збор е космос и значи „светот како создадена, организирана единица“ (The SDA Bible Commentary,, 5 книга, стр 929). Овој стих зборува за спасението на човештвото, но планот на спасение влијае врз сите дела на создавањето.

`Прочитајте Римјаните 8,20-23. Што учат овие стихови за општите прашања во планот на спасението?`

Се разбира, од една страна, спасението се однесува на секој од нас во нашиот личен однос со Господа. Меѓутоа, тоа не е сè. Оправдувањето не подразбира само да се прими проштавање на гревовите. Во идеална смисла, тоа би требало да се однесува и на тоа како, преку Исуса и силата на Светиот Дух, Господ го создава Божјето семејство, кое го прославува проштавањето и сигурноста на спасението со тоа што, меѓу другото, му сведочи на светот со своите добри дела.

`Прочитај Јован 3,16.17. Како 17-тиот стих придонесува за пошироко разбирање на 16-тиот стих?`

Можеме да прифатиме дека Бог ги сака и другите луѓе, а не само нас. Тој ги сака оние што ние ги сакаме, и на тоа се радуваме. Тој, исто та­ка, ги сака оние што сакаме да ги досегнеме, и препознавањето на оваа вис­­тина често претставува поттик да се доближиме до нив. Меѓутоа, Тој ги сака и оние чиешто друштво ни е непријатно или од кои се плашиме. Бог ги сака сите луѓе, насекаде, дури и оние кои можеби посебно не ги сакаме.

Оваа љубов при создавањето била покажана на дело. Библијата постојано упатува на светот околу нас како доказ за Божјата добрина: „Кој прави Неговото сонце да изгрева над злите и над добрите, и дава дожд на праведните и на неправедните“ (Матеј 5,45). Дури и самиот живот е дар од Бога, и без разлика каков одговор поединецот ќе даде или каков став ќе заземе кон Бога, секој човек е примател на тој дар.

`Како треба да се промени нашиот став кон другите и кон нивните прилики кога ќе препознаеме дека се суштества коишто Бог ги создал и кои ги сака?`
