---
title:  Сочувство и покајание
date:   02/09/2019
---

Испреплетените извештаи за спасението и големата борба нѐ повикуваат да ја признаеме вистината за животот која е од суштинско значење за нашето разбирање на светот и на нас самите, а која гласи: ние и нашиот свет сме паднати, слаби и грешни. Нашиот свет не е онаков каков што бил создаден и, иако ние сè уште го носиме ликот на самиот Творец, ние сме дел од еден ослабен свет. Гревот во нашиот живот ја носи истата природа како и злото што предизвикува толкава болка, угнетување и експлоатација низ целиот свет.

Затоа, во ред е ако почувствуваме болка, непријатност, тага и несреќа на овој свет и во животот на луѓето околу нас. Ние би биле роботи кога не би ја почувствувале маката на животот. Плачот во Псалмите, тагата на Еремија и тагувањето на другите пророци, солзите и сочувството на Исус покажуваат дека ваквата реакција на светот и неговото зло е соодветна, особено кога се во прашање оние кои честопати се погодени од ова зло.

`Прочитајте: Матеј 9,36; Матеј 14,14; Лука 19,41.42; Јован 11,35. Што во секој од овие стихови поттикнало сожалување кај Исуса? Како може нашето срце да ја ублажи болката што нè опкружува?`

Исто така, не треба да заборавиме дека гревот и злото не се само „таму некаде“, последица од падот на некој друг: „Ако речеме дека немаме грев се измамуваме сами себе, и вистината не е во нас“ (1. Јованово 1,8). Според сфаќањето на библиските пророци, гревот станал кобен не првенствено поради тоа што некој ги прекршил „правилата“, туку затоа што гревот го нарушил односот меѓу Бога и Неговиот народ, и затоа што нашиот грев ги повредува другите луѓе. Ова може да се случи во потесен или поширок размер, но тоа е истото зло.

Себичноста, алчноста, злобата, предрасудите, незнаењето и небрежноста се корен на сите зла, неправди, сиромаштија и угнетување во светот. Признавањето на сопствената грешност е првиот чекор во справувањето со ова зло, како и прв чекор во тоа да дозволиме Божјата љубов да го заземе своето вистинско место во нашето срце: „Ако ги исповедаме своите гревови, Тој е верен и праведен: да ни ги прости гревовите и да нè очисти од секоја неправда“ (1. Јованово 1,1.9).

`Погледнете се себеси. Во која смисла и вие сте слаби и дел од поголем проблем? Кој е единствениот одговор и само каде можеме да го бараме?`
