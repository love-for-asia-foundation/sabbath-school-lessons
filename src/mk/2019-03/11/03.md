---
title:  Одредена надeж
date:   09/09/2019
---

Религијата често била на мета на критика поради стремежот на вер­ниците да ги одвраќа од сегашниот овоземен живот и да ги насочува кон подобар подоцнежен живот. Критиката се упатува бидејќи сосредоточеноста на другото царство станува облик на посветено оддалечување од стварноста (ескапизам) и прави верникот помалку да придонесува во све­тот и во општеството. Понекогаш верниците се подготвени да ги примат и да ги сослушаат овие критики, а понекогаш ги негуваат, проповедаат и ги применуваат таквите ставови.

Исто така, имаме непријатни примери од луѓе на власта кои им зборуваат на сиромашните и угнетените едноставно да ја прифатат својата тажна судбина, бидејќи сѐ ќе биде во ред кога Исус ќе се врати. Да, нашиот свет е паднато, слабо и трагично место – и не е ништо погрешно или неумесно доколку копнееме за времето кога Бог ќе го уреди овој свет; кога ќе ја уништи неправдата, болката и тагата; и кога ќе го замени моменталниот неред со своето славно и праведно царство. Всушност, без таа надеж, без тоа ветување, навистина не би имале никаква надеж.

Во својата проповед за крајот на светот (види: Матеј 24; 25), Исус првиот дел од своето излагање го посветил на образложувањето на по­тре­ба­та за бегство, доаѓајќи до таа точка да каже: „И ако не би се скрати­ле тие дни, не би се спасило ниедно тело“ (Матеј 24,22). Меѓутоа, овие збо­ро­ви повеќе претставуваат вовед во Неговото објаснување на Божјите ветувања. Доколку во рамките на христијанската надеж за иднината се сосре­до­точиме единствено – или првенствено – на поимот „бегство“, зна­чи да пропуштиме некои од подлабоките заклучоци кои­што Исус ги изнел.

`Прочитајте ја 24. и 25. глава од Евенагелието според Матеј. Според она што го прочитавте, кои се најважните подробности за Исусовата проповед? Како би ги изнеле накратко Исусовите упатства за тоа како треба да живееме додека го чекаме Тој да се врати?`

Она во што веруваме во врска со иднината има важни содржини кои се однесуваат на нашиот сегашен живот. Здравото потпирање на Божјите ветувања за иднината на нашиот свет треба да биде поттик за енергично учество, искра на плодоносен и потполн живот кој врши влијание на другите.

`Како надежта и ветувањето за Исусовото враќање може и треба да влијае на тоа како сега живееме, особено во рамките на помагањето на оние на кои помошта им е потребна?`
