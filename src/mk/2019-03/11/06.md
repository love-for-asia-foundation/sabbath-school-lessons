---
title:  Нема повеќе солзи и болка
date:   12/09/2019
---

`Прочитајте ги следните текстови: Откровение 21,1-5; Откровение 22,1-5. Помине­те одредено време замислувајќи го својот живот опишан во овие текстови. Зошто е тешко да се замисли животот без грев, смрт, болка и солзи?`

Библиските описи на нашиот живот по падот во грев, неспорно се возвишени и славни, и без сомнение едвај го претставуваат она што нѐ чека. Дури и во овие стихови, описите како повеќе да зборуваат за тоа што нема да има таму, отколку за тоа како ќе биде таму. Бидејќи овој свет е сѐ за што знаеме, тешко ни е да го замислиме таквиот живот без болка, страдања, смрт, неправда и сиромаштија.

Не само што претходно наведеното таму повеќе го нема, туку на овој опис е даден и личен допир: „И ќе ја избрише Бог секоја солза од очите нивни“ (Откровение 21,4). Кога зборуваме за спасените, Божјето сочувство кон оние кои пателе низ човечката историја ја достигнува највисоката точка во оваа една реченица. Тој не само што ќе го оконча нивното страдање, туку лично ќе ги избрише нивните солзи.

Иако удирани и ранувани од овој живот на грев, од овој свет полн со неправда и трагедии, во Откровението можеме да забележиме навестување на процесите за исцелување на сите нас, кои на различни начини сме жртви на гревот. Опишувајќи го дрвото на животот, Јован објаснува дека „лисјата на дрвото служат за исцелување на народите“ (Откровение 22,2). Покрај тоа, Бог покажува разбирање и сочувство кон тоа што значи да се биде човек, што значи да се осети, искуси, посведочи, дури и да се учествува во злото на овој свет. Неговиот план на повторно создавање на светот опфаќа обновување и исцелување на секој од нас.

До тој момент, тежнееме да бидеме сѐ што можеме во Христа, извршувајќи го својот дел, несигурен и мал, каков што нашиот дел може да биде, да им служиме на луѓето околу себе на кои им е потребно она што имаме да им го понудиме. Што и да е во прашање – љубезен збор, топол оброк, медицинска помош, стоматолошка услуга, облекување, советување – сѐ што можеме да направиме треба да го правиме љубезно, со љубов проникнато самооткажување и самопожртвуваност каква што Исус покажал кога бил овде на Земјата. Секако, светот станува сѐ полош, и покрај нашите најголеми напори. Исус тоа го знаел, па сепак таа вистина не Го спречила да им служи на другите и не би требало и нас да нѐ сопре.
