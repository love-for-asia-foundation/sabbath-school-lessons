---
title:  Надеж во судот
date:   11/09/2019
---

`Прочитајте го текстот во Проповедник 8,14. На кои начини ја забеле­жувате јасната и силна реалност на она што е запишано во овој стих?`

Иако само по себе е тешко да се поднесува страдањето, угнетувањето и несреќата, уште потешко е да се поднесува повреда или навреда ако се чини дека е бесмислена или незабележана. Можната бесмисленост на тагата е потешка од првобитниот товар. Светот без конечна правда го одликува крајна сурова апсурдност. Не е чудо што атеистичките писа­тели на дваесеттиот век лелекале поради тоа што верувале дека „апсурдноста“ е човекова состојба. Без надеж во правдата, без надеж во судот, без надеж дека приликите ќе се поправат, нашиот свет навистина би бил бесмислен.

Меѓутоа, овој лелек од текстот од Проповедник 8,14 не е крај на извештајот. На крајот на овие приговори Соломон прави ненадеен пресврт. Среде своето лелекање за бесмислата, тој во основа вели: Почекај малку, Бог ќе суди, така што не е сё бесмислено; всушност, сё и секој е важен.

`Прочитајте: Проповедник 12,13.14. Што ни кажува овој текст за тоа колку е важно сето она што го правиме?`

Надежта во судот се сведува на нечие верување за суштинската Божја природа, за животот и светот во кој живееме. Како што видовме, Библи­јата упорно тврди дека живееме во свет што Бог го создал и го сака, но тоа е свет погрешил и во него Бог, благодарение на Исусовиот живот и смрт, го остварува својот план за повторното создавање. Божјиот суд е клучен дел во Неговото поправање на светот. За оние кои доживеале толку многу неправди во светот – кои се отфрлени, кон кои сурово се постапувало, за угнетените и искористуваните – ветувањето за судот сигурно е радосна вест.

`Што за вас значи фактот дека еден ден, на начин кој не можеме да го замислиме, правдата, за која толку многу сме копнееле, конечно ќе биде остварена? Како можеме да црпиме надеж од ова ветување?`
