---
title:  За натамошно проучување
date:   13/09/2019
---

Прочитајте ги следните текстови: Елена Вајт, Делата на апостолите, „Повикани да ги прифатат вишите духовни мерила“, стр. 309-322 оригинал; Големата борба, „Земјата опустена“, стр. 653 – 661 оригинал.

„Кога Божјиот глас ќе го ослободи неговиот народ од ропство, тогаш настанува големо будење кај оние што загубиле сѐ во големата борба на животот. Додека траело времето на милоста, биле заслепени со измамите на сатаната и го оправдувале својот грешен живот. Богатите се гордееле со своето богатство пред оние што биле сиромаси и бедни; но тие своето богатство го стекнале со престапување на Божјиот закон. Пропуштиле да ги нахранат гладните, да ги облечат голите, да постапуваат праведно и да го љубат милосрдието. Постојано настојувале да се извишат и да постигнат посебна почит кај своите ближни. Сега се лишени од сѐ што ги правело големи и стојат бедни и немоќни. Со страв гледаат како се уништуваат нивните идоли што ги ценеле повеќе отколку својот Творец. Тие своите души ги продале за земните богатства и радости и не се труделе да се збогатат во Бога. Последица на тоа е промашен живот; нивните уживања се претворени во бигор, а нивното богатство во гнилеж“ (Елена Вајт, Големата борба, стр.  654. ориг).

„Големата борба е завршена. Грев и грешници нема веќе. Целата вселена е чиста. Насекаде во безмерниот универзум владеат апсолутна хармонија и радост. Од Оној кој создал сѐ тече живот, светлина и радост низ сите светови во бесконечните простори. Од најмалечкиот атом, до најголемиот свет, сѐ што е создадено, и живата и неживата природа, во својата непоматена убавина и совршена радост зборуваат дека Бог е љубов“ (Исто, стр. 678. ориг).

**Прашања за разговор**

`1. Објаснете како она за што проучувавте оваа седмица покажува дека животот, овде и сега, е важен. Споредете го тоа со верувањето на некои луѓе дека не треба да се грижиме за овој живот и за овој свет затоа што Бог ќе го уништи и ќе го обнови. Како, исто така, можеме да бидеме внимателни дека поради оваа вистина за ветувањето за нов живот не треба да ги занемариме неволните (всушност, на крајот, Бог сѐ ќе среди)? Што е уште полошо, како можеме да бидем сигурни дека не сме станале едни од оние кои ја искористиле оваа вистина за да ги искористат другите?`

`2. Според адвентистичкото сфаќање на библиското пророштво, злото, неволјите, страдањата ќе се зголемат како што наближува Исусовото второ доаѓање. Кога се случуваат такви работи, обично укажуваме на 24. глава на Евангелието според Матеј. Како треба да ги согледуваме овие несреќи во светлината на 25. глава?`

**Заклучок**

Нашиот Бог нема да дозволи злото вечно да трае. Возвишената надеж во Библијата гласи дека Исус ќе се врати за да го уништи злото, да ја исправи неправдата и да создаде нов свет каков што би требало да биде. Врз основа на Исусовото воскресение, оваа надеж нѐ преобразува денес и ни дава храброст да му служиме на Бога и на ближните додека чекаме Тој да се врати.
