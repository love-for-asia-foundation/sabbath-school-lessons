---
title:  „О Господи, до кога?“
date:   08/09/2019
---

Преку целиот библиски извештај припадниците на Божјиот народ – посебно оние кои доживеале ропство, прогонство, угнетување, сиромаштија и други неправди и несреќи – одново упатуваат повик кон Бога да дејствува. Робовите во Египет, Израелците во Вавилон, и многу други го повикуваат Бога да го види и да го слушне нивното страдање и да ги исправи неправдите. Во Библијата се забележани многу примери на Божјото дејствување со цел да го спаси и обнови својот народ, понекогаш дури и одмаздувајќи се на нивните поробувачи и непријатели.

Меѓутоа, овие спасувања обично биле краткорочни, и многу пророци и понатаму укажувале на конечното дејствување, кога Бог ќе го уништи злото и ќе ги подигне потклекнатите. Во исто време, крикот на овие пророци продолжил: „О Господи, до кога?“ На пример, ангелот Господов прашал за прогонството на Израелците: „Господи над Воинствата, кога веќе еднаш ќе им се смилуваш...?“ (Захарија 1,12)

Во Псалмите забележуваме многу обвинување за очигледниот напредок и среќа на злите додека праведните поднесуваат угнетување, искористување и сиромаштија. Псалмистот постојано го повикува Бога да се вмеша, верувајќи дека во светот моментално не владее поредок каков што Бог создал и каков сака да владее, пренесувајќи ги воплите на пророците и угнетените. „О Господи, до кога?“ (види, на пример, Псалм 94,3-7).

Во одредена смисла, неправдата потешко ја поднесуваат оние кои веруваат во праведниот Бог, кој сака правда за сите припадници на својот народ. Божјиот народ секогаш ќе негува чувство на нетрпение кога е во прашање злото во светот – а Божјето привидно недејствување е уште еден извор на нетрпение. Оттука, понекогаш острите прашања на пророците: „До кога, Господе, ќе викам за помош, а Ти да не чуеш? Да викам кон Тебе ’Насилство!’ а Ти да не спасиш?“ (Авакум 1,2)

Сличен извик забележуваме во Новиот завет, во кој е прикажано дека дури и делата на создавање воздивнуваат Бог да ги избави и повторно да ги создаде (види: Римјаните 8,19-22). Во текстот Откровение 6,10 овој крик – „До кога, Господе?“ – е упатен од страна на оние кои биле мачени поради својата вера во Бога. Но, тоа е истиот крик со кој се повикува Бог да дејствува во корист на својот угнетен и прогонет народ.

`Прочитајте го текстот во Лука 18,1-8. Што кажува Исус за Божјиот одговор на постојаните пекања и молитви на својот народ да дејствува во нивна полза? Како тоа е поврзано со потребата за вера?`
