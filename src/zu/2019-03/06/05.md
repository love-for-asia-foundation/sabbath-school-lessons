---
title:  Indlela Yokukhonza
date:  07/08/2019
---

Ekuchazeni kwabo ubudlelwane phakathi kokukhonza nobulungiswa, kukhona esinye isinyathelo esigqugquzelwa abaprofethi: ukuthi ukunakwa kwabampofu nabacindezelwe, nokusiza labo abaswelayo kuyinxenye ebalulekile yokukhonza.  U-Isaya 58 yisahluko esikuveza obala lokhu.

`Funda uIsaya 58.  Konakeleni ebudlelwaneni phakathi kukaNkulunkulu nabantu baKhe njengoba kuchazwe enxenyeni yokuqala yalesahluko na?`

Njengoba sibonile ngaphambili, lezinsolo zibhekiswe ebantwini abakholwayo.  Babukeka befuna uNkulunkulu ngeqiniso, kodwa kubonakala kungabasebenzeli.  Ngakhoke, uNkulunkulu uthi abazame ukuguqula indlela abakhonza ngayo, bazame indlela eyehlukile yokukhonza uNkulunkulu.  Ukuba ubengabakhethela ukuthi bamkhonze kanjani, bekungaba “ukuthukulula izibopho zobubi nokuxegisa imichilo yejoka, ukukhulula abacindezelwayo nokwaphula onke amajoka” (Isaya 58:6).  Futhi babezophakela abalambile, bakhoselise izihambi, basize nabaswelayo.

Lezenzo akukuphela kwendlela yokukhonza, kodwa uNkulunkulu uyazigqugquzela njengendlela yokukhonza—okuyindlela engcono kunezinye izindlela zabantu zokukhonza ezejwayelekile.  Kanjalo-ke, ukukhonza akubheki ngaphakathi kuphela, kodwa into eletha isibusiso kubo bonke abakhelene nabazalwane.  “Inhloso yeqiniso yokukhonza ukukhulula abantu emithwalweni yabo yesono, ukuqeda ukungabekezelelani nengcindezelo, nokukhuthaza ubulungiswa, inkululeko, kanye nokuthula.”—The SDA Bible Commentary, vol. 4, ikhasi 306. KuIsaya 58:8-12, uNkulunkulu wethembisa izibusiso ngokukhonza okunjalo.  Empeleni uNkulunkulu uthi uma abantu bebenganciphisa ukuzinaka bona, bebezothola ukuthi uNkulunkulu ubambisene nabo futhi uzosebenza ngabo ukuletha ukwelashwa nokubuyiselwa. Kuyathathekisa ukuthi lesahluko sibuye sihlanganise ukukhonza okunje nokuvuselelwa kokugcinwa kweSabatha “okuyintokozo”.  Sesikubonile okunye okuxhumanisa iSabatha nokwenza umsebenzi weNkosi, kodwa lezindimana zihlanganisa lokho kokubili kulolubizo lokuthi abantu bavuselele ukukhonza kwabo, bathole isibusiso sikaNkulunkulu.  Ephawula ngalezindimana, uEllen G. White uthi: “emahlombe alabo abagcina iSabatha likaNkulunkulu, kubekwe umsebenzi wokwenza izenzo zomusa nokuphana.”—Welfare Ministry, ikhasi 121.