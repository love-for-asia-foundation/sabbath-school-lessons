---
title:  Umusa Nokwethembeka
date:  08/08/2019
---

Ngesikhathi uJesu egxekwa abaholi bezenkolo ngokudla “nezoni,” wacaphuna kumprofethi uHoseya, wabatshela ukuthi ababuyele ezincwadini zabo, babone ukuthi uNkulunkulu wayethini ngempela uma ethi: “Ngifuna isihawu, hhayi umhlatshelo” (Math. 9:13, kucashunwe uHoseya 6:6). Njengoba sizobona, uJesu wayephila impilo yokunaka nokusiza. Ukuxhumana kwaKhe nabanye abantu, izimangaliso zaKhe zokuphilisa, nemifanekiso yaKhe eminingi kwatshengisa ukuthi impilo ephilwa ngalendlela iyona ndlela enhle kakhulu ebonakalisa ukukholwa kweqiniso kuNkulunkulu. Abaholi bezenkolo yibona ababemgxeka kakhulu, kodwa nabo babethola ukusolwa okukhulu kuvela kuYena.  Njengababekholwa ngesikhathi sikaIsaya, babekholwa ukuthi banesiqiniseko ngobudlelwane obukhethekile noNkulunkulu ngenxa yezinkonzo zabo, kanti ngaso leso sikhathi baxhaphaza abampofu, ababanaki abaswele.  Ukukhonza kwabo kwakuphambene nezenzo zabo.  UJesu akabanga namahloni ukusola ukuzenzisa okunjalo.

`Funda kuMarko 12:38-40.  Amazwi kaJesu athi “badla izindlu zabafelokazi” ezwakala engafanelekile yini lapha, noma yilona iphuzu uJesu ayefuna ukulenza vele lelo? Ungakuchaza kanjani ukuthi “bayakwamukeliswa ukulahlwa okukhulu”?`

Mhlawumbe intshumayelo kaJesu eyethusa kunazo zonke—kakhulukazi kubantu abakholwayo—ileyo etholakala kuMathewu 23. UJesu akagcinanga ngokuchaza inkolo yabo ngokuthi ayibasizi labo abangenamalungelo ekuphileni, kodwa wathi inkolo enjalo iyenezela ekuhluphekeni kwabantu.  Mayelana nezenzo zabo, noma ngezinye izikhathi, ukungenzi lutho nokunganaki kwabo, uJesu wathi “bavala umnyango wombuso wezulu ebusweni babantu” Math. 23:13, NIV).

`Singalugwema kanjani ugibe lokucabanga ukuthi ukwazi isigijimi seqiniso nokuba naso, kwanele?`