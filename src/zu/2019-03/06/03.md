---
title:  Isizathu Sokukhonza
date:  05/08/2019
---

Kulo lonke iBhayibheli, abantu bakaNkulunkulu bayanxuswa ukuba bakhonze uNkulunkulu, kodwa futhi sinikwa izizathu zokwenza lokho.  Sitshelwa ukuthi asikhonze Yena ngoba unguYe, ngenxa yalokho akwenzile, nangenxa yezimpawu zaKhe eziningi.  Phakathi kwazo, kukhona ukulunga kwaKhe, ubulungiswa, nomusa.  Uma sikhunjuzwa ngokuthi unjani uNkulunkulu, ukuthi wasenzelani (kakhulukazi esiphambanweni sikaKrestu), nalokho athembisa ukusenzela kona, akekho phakathi kwethu okufanele abe nesizathu sokungamkhonzi noma ukumdumisa uNkulunkulu.

`Funda kuDuteronomi 10:17-22, iHubo 101:1, 146:5-10, Isaya 5:16, 61:11.  Zizathu zini esizinikwe kulezindimana zokukhonza nokudumisa uNkulunkulu?`

Izizathu ezinjalo zazingezintsha ebantwini bakaNkulunkulu. Okunye ukukhonza okunomdlandla kumaIsrayeli ayesanda kukhululwa kwakwenziwa ukubonga kwabo uNkulunkulu owabalamulela.  Isibonelo: sebephumile eGibithe bawela nolwandle olubomvu, uMose noMiriyamu bahola abantu ngomculo wokudumisa  uNkulunkulu ngalokho ababesanda kukubona nabakhululwe kukho (bheka uEksodusi 15). Ubulungiswa bukaNkulunkulu nomusa waKhe, njengoba ubonakaliswa ngezigigaba ezinje, kwakungafuneki zikhohlwe. Njengoba abantu babelokhu bezikhumbuza ngazo ngokuzixoxa izikhathi ngezikhathi, izenzo nobulungiswa bukaNkulunkulu baqhubeka ukufaka ugqozi lokuthi bakhonze eminyakeni eyalandela nezizukulwane ezalandela. Esinye isibonelo salokuxoxa nokukhonza siqoshwe kuDuteronomi 10:17-22. Okokuqalanje, ubulungiswa bukaNkulunkulu kuyinxenye yokuthi ungubani Yena, yinxenye emqoka yesimilo saKhe.  “Akucabangeki ukuthi uNkulunkulu angase enze ukungalungi, ukuthi uSomandla angahlanekezela ukulunga” (Jobe 34:12). UNkulunkulu ulungile futhi uyakhathazeka ngobulungiswa—lokho kuyisizathu sokumkhonza nokumdumisa. Okwesibili, ubulungiswa bukaNkulunkuu bubonakala ngezenzo zaKhe zokulunga azenzela abantu baKhe nabo bonke abampofu nabacindezelwe.  Ubulungiswa baKhe akusikho-nje ukuchazwa kwesimilo saKhe.  Kunalokho, iBhayibheli liveza uNkulunkulu “owasizwa isikhalo sabaswelayo” (Jobe 34:28, NIV) futhi uyasebenza, ekhathazekile, ngokulungisa ububi obusobala kangaka emhlabeni wethu.  Ekugcineni, lokhu kuyofezeka ngokwahlulela kokugcina kukaNkulunkulu nanxa esedala kabusha lomhlaba.

`Uma uIsrayeli wasendulo wayenesizathu sokudumisa uNkulunkulu, kangakanani-ke thina, esiphila ngemuva kokubethelwa kukaJesu?`