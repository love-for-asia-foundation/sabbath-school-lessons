---
title:  Abacindezeli Abakholwayo
date:  06/08/2019
---

Ngeminyaka lapho izinto zazihamba kahle kwaIsrayeli nakwaJuda, abantu babeya ethempelini, babuyele kuNkulunkulu, yize noma nangaleso sikhathi, ukukhonza kwabo kwakuvame ukuxubana nemikhuba yezithixo nenkolo yezizwe ezibazungezile. Kodwa ngokusho kwabaprofethi, ngisho nemizamo yabo okuyiyona emihle kakhulu yokukhonza yayingenele ukubaguqula basuke ebubini obabenziwa ezweni nsuku zonke.  Futhi akukhathaleki ukuthi babesebenza kanzima kangakanani ukuzibonakalisa njengabakholwayo ngezenzo zabo zokukhonza, umculo wabo wawungeke ucime izikhalo zabampofu nabacindezelwe. UAmose wachaza abantu bezinsuku zakhe ngokuthi “bagwinya abampofu, bachithe abaswelayo bezwe” (Amose 8:4). Wabona ukuthi bafisa kuvalwe inkonzo ukuze babuyele endaweni yokuthengisa, lapho bethengisa khona ngobuqola, “ukuthenga abampofu ngesiliva nabaswelayo ngamabhangqa ezicathulo” (Amose 8:6).

`Funda kuIsaya 1:10-17, Amose 4:21-24, noMika 6:6-8.  UNkulunkulu wayethini kulabantu abakholwayo ngokuqondene nezinkonzo zabo?`

Esebenzisa abaprofethi baKhe, uNkulunkulu usebenzisa ulimi oluqosheme ukuhlekisa ngenkolo nokudumisa okungaxhumene nokuphikisana nokuhlupheka kwalabo abahluphekayo nabacindezelwe ababazungezile.  KuAmose 5:21-24, sithola uNkulunkulu ethi “Ngiyayizonda, ngiyayidelela imikhosi yenu,” futhi akakwenameli nokukhonza kwabo. Ukubuthana ndawonye kwabo kuchazwa njenge”phunga elibi” kanti iminikelo yabo nomculo wabo akayenameli. KuMika 6, sibona uchungechunge lweziyalo ezinokubhuqa phakathi, zokukhonza uNkulunkulu ngendlela efanelekile.

Umprofethi ubayala ebhuqa, ukuba balethe umhlatshelo wokushiswa, awandise lomhlatshelo ube “yizinkulungwane zezinqama, namashumi ezinkulungwane zemifula yamafutha omnqumo” (Mika 6:7, NIV) ngaphambi kokucebisa ngento eshaqisayo, kodwa eyaziwayo, yokwenza umhlatshelo ngomntwana wakho wamazibulo ukuze uthandeke kuNkulunkulu uthethelelwe. Ekugcineni kodwa, lokho uNkulunkulu ayekufuna kubona “ukwenza ukulunga nokuthanda umusa, nokuhamba ngokuzithoba noNkulunkulu wakho” (Mika 6:8, NIV).

`Wake wazithola unake kakhulu ukuthi kukhonzwa kanjani ukwedlula ukucabanga ngokusiza labo abaswele abakuzungezile?  Wafundani kulokho?`