---
title:  Ukukhonza Izithombe Nengcindezelo
date:  04/08/2019
---

Kungekudala ngemuva kokuba uNkulunkulu ekhiphe uIsrayeli eGibithe, wahlangana nabo entabeni iSinayi, ebanika imiYalo eyiShumi ebhalwe phansi, ehlanganisa nemiyalo emibili yokuqala eyenqabela ukukhonzwa kwabanye onkulunkulu nokwenza izithixo (bheka uEksodusi 20:2-6). Bephendula, abantu bethembisa ukwenza konke abakuyaliwe, nokuphila njengabantu baKhe (bheka uEksodusi 24:1-13). Kodwa-ke uMose wenyukela entabeni isikhathi esicishe sibe amasonto ayisithupha, abantu baqala bazibuza ukuthi kwenzekeni ngaye.  Engaphansi kwengcindezi yezihlwele, uAroni wenza ithole legolide, wahola abantu ukuba benze imihlatshelo kulona, ngemuva kwalokho bahlala phansi, badla, baphuza, basukuma bagida” (Eksodusi 32:6).  UNkulunkulu kanye noMose bathukuthela ngendlela abantu abasheshe ngayo ukufulathela uNkulunkulu, bakhonze izithixo—futhi kwabonakala sengathi kwaba ukunxusa kukaMose okwasindisa uIsrayeli esijezisweni esasibafanele (bheka uEksodusi 32:30-34) Ukukhonza izithixo kodwa, kwakuyisilingo esasiwisa abantu bakaNkulunkulu kaningi. Umlando wamakhosi akwaIsrayeli noJuda ugcwele iziwombe zokukhonzwa kwezithixo, okuhlanganisa nezenzo ezishaqisayo amakhosi aholela abantu ukuba bazenze uma kukhonzwa lezithixo. Abaprofethi abathunywe nguNkulunkulu babelokhu bekubhekile lokho kungethembeki okunjalo ukuze babuyisele abantu kuNkulunkulu. Futhi kwakuvamile ukuthi phakathi kobizo lwemvuselelo, kube khona nobizo lokuphatha kangcono abampofu, abaswele, nabadinga usizo abakhona phakathi kwabo.

`Funda iHubo 115:1-8.  Yiliphi iphuzu elibalulekile alenzayo lapha umbhali?`

Umkhuba wabantu ukuthi sifane nalowo noma lokho esikukhonzayo nesigxile kukona. Ngakhoke, kwakuyinto ezenzekelayo ukuthi ukunakekela abanye nobulungiswa, kunciphe uma abantu bakaNkulunkulu bededa ekukhonzeni uNkulunkulu wobulungiswa, bakhonze onkulunkulu bamanga bezizwe ezibazungezile, ababebizwa ngowempi, noma owenzalo. Uma bekhetha abanye onkulunkulu, babebuka izinto eziningi ngendlela eyehlukile, okuhlanganisa ukuthi babaphatha kanjani abanye abantu.  Ukuba babethembekile kuNkulunkulu, ngabe nabo, njengaYe, babekhathazekile ngabaswelayo emphakathini wabo.

`Ake ugxile kulomqondo wokufana nalokho okukhonzayo.  Sikubonaphi ukufezeka kwalowo mthetho kulezinsuku zanamhlanje?`