---
title:  Ukulamula
date:  18/09/2019
---

`Funda kuMathewu 5:9.  Emhlabeni ofana nalowo esiphila kuwona, sikwenza kanjani lokho okushiwo uJesu la?  Ekugcineni, singaphumelela kanjani?  Bheka uMarko 13:7.`

Ukulwa kuyimbangela enkulu yokuhlupheka.  Eminye yemiphumela yempi ukubakhona kwezisulu, nezimpilo zabantu ezikhahlamezekile, imali esetshenziselwa ukuthenga izikhali esikhundleni sokuhlangabezana nezidingo zabantu nokuphucula impilo yalabo abasinde kulolodlame nezamasosha abuya empini, ngisho nalawo “anqobile.” Kukhona futhi neziwombe zokulwa okuncanyana okuhlukumeza izinkulungwane zabantu phakathi kwemindeni nemiphakathi. Kulezimo intshesekelo yobulungiswa ngeke kungawunaki umsebenzi wokulamula. Embindini wevangeli lika Jesu kukhona isenzo sikaNkulunkulu somusa nesiphakeme sokuxolelanisa, ukubuyisana nabantu abayizoni noMdali wabo (bheka ku 2 Korinte 5:18:18-21).  Kanti-ke ukubuyisana esikwamukelayo kuba yisibonelo sethu sokuba amanxusa alokho kubuyisana nakwabanye abantu.

`Isaya 52:7.  Singayiphila kanjani lendimana?`

Ivangeli lokuthula lisinika ugqozi, isibonelo, nezinsiza zokusebenzela ukuthula emhlabeni onodlame: “Inhliziyo ehambisana noNkulunkulu inesabelo ekuthuleni kwasezulwini, futhi izobonakalisa umthelela wayo obusisekile kubo bonke abayizungezile.  Umoya wokuthula uzofana namazolo phezu kwezinhliziyo ezikhathele nezikhahlamezwe udlame lwasezweni.”—Ellen G. White, Thoughts From the Mount of Blessing, ikhasi 28. Entshumayelweni yasentabeni, uJesu wathi: “Babusisiwe abalamulayo, ngokuba bayakuthiwa abantwana bakaNkulunkulu” (Math. 5:9). Eqhubeka naleliphuzu, akagcizelelanga kuphela umyalo othi singabulali, kodwa wathi asingathukutheli noma sibe namagqubu (bheka uMath. 5:21-26) nokuthi asithande izitha zethu, sibakhulekele abasiphatha kabi (bheka uMath. 5:43-48), okusho ukuthi asithathe izinyathelo zokubenzela okuhle. Kunezindaba eziningi ezikhuthazayo zabantu abanikela ngempilo yabo ekusebenzeleni ukuthula ezindaweni zomhlaba ezinezimpi, beletha izinhlansi zokubuyisana nokwelapheka, kusenjalo benciphisa ukungalungi nokuhlupheka okubangwa yizimpi.

`Yiziphi izindlela ibandla lakho elingasebenza ngazo njengomlamuli?`