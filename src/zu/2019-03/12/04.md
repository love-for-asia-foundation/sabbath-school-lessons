---
title:  Ukuphana
date:  17/09/2019
---

“UNkulunkulu uyamthanda onikela ethokoza” (2 Korinte 9:7), futhi ukupha ngokuthokoza umkhakha obalulekile wempilo yobuKrestu.  Nakuba kudingekile ukuthi sizwe ukuthi lithini iBhayibheli ngokuphana kwethu nohlelo lokusebenzisa izimali, ukuphana akusikhonje ukufaka imali uma usiza ngandlela thile, noma ngabe ludingeka kangakanani lolo sizo. Kunalokho, ukuphana esinye isimo somqondo esikhulu ekuphileni nophawu olugqamile “lwalabo abesaba uJehova,” njengoba kushiwo izikhathi ezimbalwa kumaHubo 112 “Umuntu omuhle nguye onomusa, otshelekayo, esekela izindaba zakhe ngokulunga” (iHubo 112:5).

`Lezindimana ezilandelayo zifundisani ngokupha labo abaswelayo? Lev. 25:35-37, iHubo 119:36, 2 Korinte 8:12-15, 1 Johane 3:16-18, 1 Thim. 6:17-19.`

Ezincwadini zakhe zeTestamente eliSha, uPawulu uvame ukukhuluma ngokuphana kukaNkulunkulu—okubonakaliswa kakhulu kuJesu enikela ngokuphila kwaKhe ngenxa yethu—njengomthombo wethemba lamaKrestu.  Ukusifela kwaKhe kusikhuthaza ukuba siphile impilo yokuphana ngenxa yabanye: “Ukuze ukuhlanganyela kokukholwa kwakho kube nomsebenzi ekwazini konke okuhle okukithi kuKristu” (Filimone 1:6) Ukuphana yindlela ethile yokubuka ukuphila ebanzi, egqamile, nehlanganisa konke.  Kuningi kakhulu okusezimpilweni zethu, emiphakathini yethu, nasezizweni zethu okusenza sizicabangele thina, sizigcinele thina konke. Asikhulumeni iqiniso: kwabaningi bethu okufika kuqala u-mina, mina, mina.

Uma ukukholwa kwethu kungokweqiniso, kuzokwenza afe umina, siphilele abanye. Ukukholwa kwethu kusisiza ukuthi sibone umhlaba nabantu abakuwo ngendlela uNkulunkulu awubona ngayo, ebuhleni bawo, nasekonakaleni kwawo, kusiqhube ukuthi sizame ukusiza labo abaswele noma kungayiphi indlela engenzeka. Njengophawu okuphilwa ngalo, ukuphana kuthakaselwa kalula yilabo abacelela izinhlangano iminikelo. Ukuphana okunjalo kuyabonakala futhi kunezithelo.  Kodwa iminikelo emikhulu akusiyo impilo yokuphana ngaso sonke isikhathi (bheka uMarko 12:41-44).  Impilo yokuphana ingaphezu kwanoma yimuphi umnikelo, futhi iyigugu. Sidinga ukuzifundisa umoya wokuphana kukho konke esikwenzayo. Ebantwini abaningi akuzifikeli ukuphana; sidinga ukubonakalisa umusa wezulu empilweni yethu ngendlela enenhloso, kungakhathalekile ukuthi imvelo yethu yesono isidonselaphi.

`Ngaphandle kokunikela ngemali, noma ukuphana, yiziphi ezinye izindlela esidinga ukubonakalisa ngazo umoya wokuphana?`