---
title:  Okubalulekile Embusweni
date:  15/09/2019
---

Njengoba kwacaciswa ezimfundisweni zikaJesu nababhali beTestamente eliSha, labo abakhetha ukuphila njengamalunga ombuso kaNkulunkulu baphila ngezimiso ezehlukile nezinto ezibalulekile kubona zehlukile kunezezwe.

`Funda kuMathewu 6:25-33.  Sinikwa siphi isiqiniseko kulezindimana, futhi lesiqiniseko simelwe ukuba nomthelela onjani kulezo zinto ezibalulekile kithina na?`

UJesu wafundisa ukuthi impilo akusikho ukudla-nje kuphela, nomzimba ungaphezu kwezambatho” (Math. 6:25, NIV).  Lezinto zibalulekile, kodwa sidinga ukuzibuka ngamehlo ombuso kaNkulunkulu, okusho ukuthi sidinga ukuhlela kabusha izinto ezimqoka ezimpilweni zethu. Uma siluzwa ubizo olukulo lonke iBhayibheli lokuthi sifukule abanye, sibanake, lolubizo luzobamqoka kithina ekuzameni kwethu ukulandela ezinyathelweni zikaJesu.  Bekufanele lolubizo lusisize singagxili kokwethu, kodwa kokwabanye kakhulu.

Lezimiso ezehlukene zokuhlela izinto ngokubaluleka kwazo ziguqula nobudlelwane bethu nalabo abasiphethe kanye nabacindezelwe.  Nakuba iBhayibheli liyala amaKrestu ukuba alalele futhi ahloniphe uhulumeni ngokusemandleni ethu (bheka amaRoma 13:1-7), siyafika nesikhathi lapho sizodinga khona ukusho amazwi kaPetru athi: “Simelwe ukulalela uNkulunkulu kunabantu” (iZenzo 5:29).  UJesu wazibeka zalingana lezimiso ngesikhathi ephendula labo ababezama ukumlinga ngalokhu, wathi: “Nikani uKesari okukaKesari, noNkulunkulu okukaNkulunkulu” (Math. 22:21).

Labo abasemagunyeni, kungaba kuhulumeni noma kwenye indawo, bavame ukuwaphelezela ngokwesabisa amandla abo okuphatha.  Njengoba sibonile empilweni kaJesu, ukuphila ngokwethembeka akusho ukugoqa izandla ngaso sonke isikhathi noma kukhona ububi obenziwayo.  Isibonelo, mayelana nodaba lwezigqila eMelika, uEllen G. White wabhala wathi: “Uma imithetho yabantu ishayisana nezwi, nomthetho kaNkulunkulu, asilalele uNkulunkulu, noma ngabe umphumela ungaba yini.  Umthetho wezwe lethu ofuna sinikele isigqila esibalekile kumphathi waso, asingawulaleli; futhi asithwale umphumela wokwephula lomthetho.  Isigqila akuyona impahla yanoma ubani.  UNkulunkulu uYena onelungelo lobunikazi, umuntu akanalungelo lokuzithathela isidalwa sikaNkulunkulu ezandleni zakhe, asenze esakhe.”—Testimonies for the Church, vol. 1, amakhasi 201, 202.

`Siwudwebaphi umugqa phakathi kokulalela abasemagunyeni nokuvikela labo abayizisulu zombuso wencindezelo?`