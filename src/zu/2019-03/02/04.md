---
title:  Izigqila, Abafelokazi, Izintandane, Abokufika
date:  09/07/2019
---

`Funda uEksodusi 23:9.  Sithini isigijimi sikaNkulunkulu kuIsrayeli lapha?`

Njengezigqila ezazisanda kukhululeka, abakwaIsrayeli babazi ukuthi kunjani ukucindezelwa, ukuxhashazwa, nokucwaswa.  Nakuba bayithakasela-nje inkululeko yabo, uNkulunkulu wayeqaphele ukuthi bangakhohlwa ukuthi basukaphi, ukuthi kwakunjani ukushiywa ngaphandle, nokuthi wenzani ukubahlangula. Waqamba iPhasika njengomkhosi oyisikhumbuzo, nethuba lokuyixoxa lendaba: “Ngesandla esinamandla uJehova wasikhipha eGibithe, indlu yobugqila” (Eks. 13:14).

`Funda kuEksodusi 22:21-23.  Kwakubaluleke kangakanani ukukhumbula ubugqila babo kulomyalo obatshela ukuthi babaphathe kanjani labo abangenamalungelo emphakathini wabo omusha?`

Kwakungakapheli nokunanela ngemuva kokunikwa kwemiYalo eyiShumi ngesikhathi uMose ebizwa ukuba abe nesinye isikhathi noNkulunkulu owamnika imiyalo nemininingwane ngokuthi imiYalo eyiShumi idinga ukuphilwa kanjani kwaIsrayeli.  Ungakaphumi nomyalo wokwakhiwa kweTabarnekeli, uNkulunkulu wanikeza izahluko ezintathu eziqukethe imithetho ephathelene nendlela efanelekile yokuphathwa kwezigqila, imithetho eyayizophikisana ngokugqamile nendlela abaningi kwaIsrayeli ababeke baphathwa ngayo. Kwakukhona imithetho ephathelene nobugebengu obuhambisana nodlame, imithetho ephathelene nomhlaba, imithetho yokuphila kwansuku zonke, nemiyalo  yokumiswa kwezigcawu zamacala lapho kuyosetshenziswa khona lemithetho nokuphakanyiswa kobulungiswa (bheka uEksodusi 21 kuye ku 23). Owawugqamile kulemithetho, kwaku ukunakekela ezinye izakhamizi kulomphakathi omusha, kanye nabangaphandle, nalabo ababuthakathaka.  Labantu kwakungafuneki baxhashazwe; babenikwe namalungelo okuthola ukudla ngezindlela ezazizohlonipha isithunzi sabo, njengokukhothoza emasimini uma sekuvuniwe. Ukuphathwa ngalendlela kwabangaphandle nabokufika kwakungavamile endulo.  Nanamhlanje, abanye bayayikhohlwa imithetho ebalulekile etholakala lapha eqondene nokuphathwa kwabanye abantu.

`Yimuphi umcabango kwawakho amava okwenza ube nesihe kakhulu, ukhathazeke ngabahluphekayo noma abangabutholi ubulungiswa?`