---
title:  imiYalo eyiShumi
date:  08/07/2019
---

`Funda kuMathewu 22:37-40, uye naku Eksodusi 20:1-17. Ikusiza kanjani indlela uJesu afingqe ngayo imiYalo eyiShumi ukuze uqonde kangcono uma ulokhu uyifunda ngamunye ngamunye?`

ImiYalo eyiShumi ifundeka njengomthetho-sisekelo.  Ngemuva kwesingeniso esifushane esichaza isisekelo salemiyalo—ukuthi uNkulunkulu wakhulula abantu baKhe—incwadi iqhubeka ilande ngezimiso eziqavile, okusekelwe phezu kwazo isizwe.  Kwakukhona imiyalo eqonde-ngqo ekulawuleni indlela abantu abafanele ukutshengisa uthando lwabo kuNkulunkulu nakwabanye abantu. Akumangalisi ukuthi izizwe eziningi ezinomlando wobuKrestu zinemithetho yazo enomsuka emiYalweni eyiShumi.

Nakuba eminingi imifushane, asingasithathi kancane isisindo nobubanzi bemiYalo eyiShumi ukuba umthetho wokuphila.  Isibonelo: umyalo wesithupha—“Ungabulali” (Eks. 20:13)— ugoqa futhi uhlanganise zonke izenzo ezingenabulungiswa, ezinciphisa impilo” kanye “nobugovu bokunganaki abaswelayo nabahluphekayo.”—Patriarchs and Prophets, ikhasi 308.  Ngokunjalo, ukwenqatshelwa kokweba (bheka uEks. 20:15) kusola “ukuthengiswa kwezigqila, kwenqabele nezimpi.”  Uthi makukhokhwe izikweleti namaholo ezisebenzi,” futhi kungaqolwa omunye umuntu ngoba engenalwazi noma engenamandla.”—Patriarchs and Prophets, p. 309.

Singazitshela ukuthi asibona abantu ababi.  Isibonelo: uma singabandakanyeki ngqo ekubulaleni, noma ukweba okusobala, kungabukeka sengathi senza kahle. Kodwa ngesikhathi uJesu ekhuluma ngemiyalo, wakwenza kwaba sobala ukuthi ukugcwalisa imiyalo akugcini-nje ngokugwema izenzo ezithile.  Kunalokho, imicabango yethu, okusiqhubayo, ngisho nokwesilela kwethu ekwenzeni lokho esaziyo ukuthi kufanele sikwenze, kungaba ukwephula umthetho kaNkulunkulu (bheka uMath. 5:21-30).

Ngakhoke, cabanga-nje ngomphakathi lapho imiyalo ngamunye ihlonishwa khona, iphilwa ngokugcwele.  Kungaba umphakathi ophilayo lapho wonke umuntu ekhuthalele ukuthanda uNkulunkulu ngokuthanda nokunakekela omunye nomunye.

`Kungani sivame ukufunda imiYalo eyiShumi ngendlela engajulile, sivame ukuziba ukusebenza kwayo okubanzi empilweni yethu?  Kungani ukukha phezulu kwenzeka kalula?`