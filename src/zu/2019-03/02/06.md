---
title:  Unyaka Wenkululeko (IJubili)
date:  11/07/2019
---

UNkulunkulu wayazi ukuthi udaba lomhlaba luyoshuba kangakanani kumaIsrayeli, abantu ababengenakhaya okungelabo, besalindele ukungena ezweni lesithembiso baze bakhe umphakathi wabo omusha eKhanani.  Beholwa uJoshuwa, uNkulunkulu wenza ukusatshalaliswa komhlaba okuhlelekile ngokwezizwe nemindeni.

Kodwa wayazi futhi ukuthi ngokuhamba kwesikhathi umcebo, amathuba, namafa axhumene nobunikazi bomhlaba, ayogcina esezandleni zabambalwa.  Izinkinga ngaphakathi kwemindeni, ukugula, ukwenza izinqumo ezingaphusile, nezinye izinhlekelele, kwakungenza abanye abanikazi bomhlaba bathengise ngemihlaba yabo ukuze basizakale okwesikhashana noma-nje bakwazi ukuphila, kodwa lokho kwakuzokusho ukuthi lowomndeni ulahlekelwe umhlaba unomphelo.

Isisombululo sikaNkulunkulu sasithi umhlaba mawungaze uthengiswe unomphelo. Esikhundleni salokho, wawungathengiswa kugcine “ngonyaka weJubili” olandelayo, lapho umhlaba uyobuyela kulowo owawuthengisa noma ilunga lomndeni elikhethelwe lokho, wonke umhlaba othengisiwe wawungahlengwa umthengisi noma ilunga lomndeni wakhe noma nini.  Futhi uNkulunkulu ukhumbuza abantu ngobudlelwane babo naYe nokuthi lokho kunamthelela muni ebudlelwaneni babo nabanye abantu: “Akuyikuthengiswa ngezwe kuze kube phakade, ngokube izwe lingelaMi, nina-ke ningabafokazi nabagogobeleyo Kimi” (Levitikusi 25:23).

`Funda kuLevitikusi 25:8-23.  Ucabanga ukuthi umphakathi wethu ngabe unjani ukuba lezimiso bezisasebenza, kakhulukazi amazwi athi “ningaqolani”?`

“Izimiso ezazenziwe uNkulunkulu kwakuhloswe ngazo ukukhuthaza ukulingana kwabantu.  Imithetho yonyaka weSabatha nejubili yayizolungisa lokho okwakonakele phakathi nesikhathi ekuhlaleni nangenxa yezimo zombusazwe esizweni.”—Ellen G. White, Patriarchs and Prophets, p. 534. Osomlando beBhayibheli abaqinisekanga ngokuthi lezimiso zomphakathi nomnotho zazilandelwa ngokuphelele kuze kube yisikhathi eside (bheka ku 2 IziKronike 36:21).  Noma kunjalo, lezimiso zisitshengisa ukuthi umhlaba wawungaba njani ukuba imithetho kaNkulunkulu yayilandelwa ngokuphelele.  Phezu kwalokho, zigcizelela ukukhathazeka kukaNkulunkulu ngabampofu nababukelwa phansi, nokuthi kube khona ubulungiswa obubonakalayo emhlabeni wethu.