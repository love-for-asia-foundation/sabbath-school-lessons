---
title:  Umhlaba Owonakele
date:  03/07/2019
---

Into eyodwa uNkulunkulu ayinika uAdamu noEva, angayinikanga konke okunye, inkululeko yokuzikhethela.  Babekwazi ukuzikhethela ngendlela izitshalo, izilwane, nezihlahla ezazingeke zikwazi ukukwenza lokho.  UNkulunkulu wayibona njengegugu lenkululeko kangangoba wakwamukela ukuthi abantu baKhe bangase bakhethe ukungalaleli.  Ngokwenze njalo, wabeka engcupheni konke ayekudalele inhloso enkulu yobudlelwane nezidalwa zaKhe ezingabantu obesekelwe phezu kothando nokuzikhethela. Kodwa kwakukhona nomonakalisi (lenkululeko yokuzikhethela zazinayo nezingelosi), lowo owayefuna ukona umhlaba omuhle nophelele owadalwa uNkulunkulu, wafuna ukusebenzisa izidalwa ezikhethekile zikaNkulunkulu emhlabeni—abantu—ukwenza lokho.  Esebenzisa inyoka, uSathane wafaka ukungabaza ngokuphelela nokwenela kwalokho uNkulunkulu ayekuhlinzekile (bheka uGen. 3:1-5).  Isilingo esasihamba phambili kwaku ukufisa okungaphezu kwalokho uNkulunkulu ayebanike kona, ukungabaza ukulunga kukaNkulunkulu, nokuzethemba bona. Ngalokho kukhetha kwabo nesenzo sabo, ubudlelwane obabubalulekile endalweni ngokwecebo likaNkulunkulu, banqamuka. UAdamu noEva abazange besabujabulela ubudlelwane noMdali wabo ababedalelwe bona (bheka uGen. 3:8-10).  Labantu ababili baqala babona ukuthi bahamba-ze, baba namahloni, nobudlelwane babo bobabili baguquka ngendlela eyacishe yangelapheka.  Ubudlelwane babo nomhlaba wonke nabo baba phansi kwengcindezi, banqamuka.

`Funda kuGenesise 3:16-19.  Lezindimana zisitshelani ngobudlelwane obungasafani phakathi kwabantu nomhlaba na?`

Ngenxa yesono, ukuphila kwaphenduka kwaba lukhunyana kuAdamu, uEva, nendalo yonke.  Imiphumela yesono yinto ekhona ngempela, kakhulukazi ngokuthintene nabantu nobudlelwane bethu.  Ngamanye amazwi, siqhelile kuNkulunkulu uMdali wethu.  Imindeni yethu nayo iyachaphazeleka ngezindlela eziningi kanti ubudlelwane bethu nabanye abantu buyinkinga.  Size sibe nenkinga nanobudlelwane bendawo esiphila kuyo, kanjalo nomhlaba. Yonke imikhakha yempilo yethu nomhlaba wethu itshengisa umonakalo obangelwe yisono. Kodwa uNkulunkulu akawudalelanga ukuba njalo lomhlaba.  Iziqalekiso eziku Genesise 3 nazo ziza nesithembiso sokuthi uNkulunkulu uzokwenza indlela yokuwudala kabusha umhlaba, alungise ubudlelwane obonakaliswe yisono.  Uma siqhubeka nomzabalazo wesono nemiphumela yaso empilweni yethu, sinxuswa ukuba siqhakambise ubuhle bakuqala bomhlaba, sifune ukuphila ngendlela yokuthi kubonakale icebo likaNkulunkulu ngalomhlaba.