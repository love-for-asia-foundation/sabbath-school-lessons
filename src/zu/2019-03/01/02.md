---
title:  "UNkulunkulu: Ufifana Lwendalo"
date:  30/06/2019
---

Lomhlaba, nakho konke okuphilayo okukuwo, ukuphila kwethu nesikwenza ngakho, izimpilo zalabo abasizungezile, nokuthi sixhumana kanjani nabanye, ukuphila qobo lwakho, nokuthi kungaphilwa kanjani ngendlela okuyiyona enhle kakhulu—konke lokhu kuqala ngoNkulunkulu, “ngokuba siphila, sihamba, sikhona kuye,” (Izenzo 17:28). Nakhu lapho kuqala khona indaba yeBhayibheli: “Ekuqaleni, uNkulunkulu wadala izulu nomhlaba” (Gen. 1:1).  Ukuthi wakhuluma, kwabakhona, kukhomba amandla nohlelo esingakwazi nokucabanga ngawo. Kodwa nokho, uNkulunkulu akadalanga eqhelile; wayezibandakanye ngokusondelene, kakhulukazi uma esedala umuntu wokuqala (bheka uGen. 2:7).

`Funda indaba yokudalwa kwabantu bokuqala kuGenesise 1:26-31.  Zinto zini ezibalulekile esizitshelwa lapha ngoNkulunkulu?  Sitshelwa zinto zini ezibalulekile ngabantu?`

Kuvame ukuthiwa kuningi esingakufunda ngoNkulunkulu ngokuthatha isikhathi sibuke imvelo nendalo yaKhe, sibone kuyo ufifana lwesimilo soMdali uqobo. Kodwa singabona futhi ufifana ngokuthi uNkulunkulu wawudala kanjani umhlaba ngokuhlolisisa indlela esimqonda ngayo uNkulunkulu uqobo. Isibonelo: uma uNkulunkulu enguNkulunkulu onohlelo, singalindela ukuthola uhlelo endalweni yaKhe.  Noma uma sikholwa ukuthi uNkulunkulu unguNkulunkulu onobuciko, ngeke kusimangalise ukuthola izibonelo ezimangalisayo zalobo buciko emhlabeni awenzile.

Ngokunjalo, sikholwa ukuthi uNkulunkulu unguNkulunkulu wobudlelwane, ngakhoke, sithola ubudlelwane buyingqikithi bendlela uNkulunkulu ahlanganisa ngayo umhlaba. Wadala ingxenye ngayinye yomhlaba yalingana ngokufanelekile nayo yonke indalo. Wadala izilwane zaba nokuphilisana okufanelekile. Wadala abantu nobudlelwane naYe, nabanye abantu, kanye nendalo yonke.  Nakuba ulwazi lwethu ngoNkulunkulu lusilela ngezindlela eziningi, lokho esikubonayo esimilweni saKhe kumelwe kusikhuthaze ukuba sicabangisise ukuthi umhlaba bekufanele ube njani.

`Kulusizo olungakanani olwazini lwakho ngomhlaba ukubona ukuthi uyisibuko sesimilo sikaNkulunkulu, yize udlavazwe yisono ngendlela enjena na?`