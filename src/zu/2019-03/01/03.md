---
title:  Umhlaba Ophelele
date:  01/07/2019
---

Kulula ukuzizwa ukhumbula ikhaya laseEdeni. Kukhona okuthile encazelweni emfushane yensimu eyadalwa uNkulunkulu njengekhaya lika Adamu noEva, okwenza ukulangazelela ezinhliziyweni zethu.  Singeqonde ukuthi umhlaba onjalo wawusebenza kanjani, kodwa sizizwa sifisa ukuzizwela wona.

Kuyabonakala ukuthi ukweneliseka nokuphelela kwakuyizinto azizwa ngayo uNkulunkulu: “uNkulunkulu wabona konke abekwenzile ukuthi kuhle kakhulu” (Gen. 1:31). UNkulunkulu wenza okuhle nokulusizo.  Kwakukuhle ngezinga eliphezulu ngendlela okwakuhlelwe ngayo nangendlela okwakusebenza ngayo.  Kwakugcwele impilo nemibala, kodwa futhi kwakugcwele yonke into edingekayo ukuze kuchume impilo. Akumangalisi ukuthi uNkulunkulu wayelokhu ethatha ikhefu encoma lomhlaba awenzayo ukuthi muhle.

`Funda kuGenesise 1. Ucabanga ukuthi kusho ukuthini ukuphindaphindwa kwamazwi athi “uNkulunkulu wabona ukuthi kuhle”?  Bheka uGenesise 1:4, 10, 12, 18, 25, no 31.`

Nakuba lonke iBhayibheli labhalwa ngemuva kokuwa komuntu, ligcwele ukutuswa komhlaba wemvelo, njengakuJobe 38 kuye ku 41, neHubo 148.  Futhi asikhumbule ukuthi lokhu akubhaliwe  ngenjongo yokubheka emuva ukuthi wawunjani umhlaba usanda kudalwa singakangeni nesono; kwabhalwa ngesikhathi samanje, kuhalalisela ubuhle obusabonakala namanje emhlabeni wethu.

NoJesu wayekhuluma ngezibonelo zokulunga kukaNkulunkulu nokunaka kwaKhe, ethathela emhlabeni wemvelo (bheka kuMathewu 6:26, 28-30 njengesibonelo), encoma ukwethembela kwethu kuNkulunkulu nokuthakasela izipho ezincanyana ezisizungezile ezimangalisayo.  Uma sivula amehlo ethu sibuka izimangaliso zendalo, sizobona ukuthi nangempela siphiwe izipho ezimangalisayo, zivela kuMdali wethu.  Ukusabela kwethu, ngisho noma sibhekene nezilingo, kufanele kube ukubonga nokuzinikela ngokuzithoba kuMuphi wezipho. NjengamaSeventh-day Adventist—abantu abagubha ukudala kukaNkulunkulu nabalindele ukufika kombuso kaNkulunkulu—sidinga ukuqonda ukuthi ubuhle, intokozo, nokulunga esikubonayo nesikuzwayo emhlabeni kusitshengisa kalufifi nje ukuthi umhlaba wethu wake waba njani, nokuthi uyobuye ube njani.

`Ekuphileni kwakho emhlabeni, yini oyithakasela ngokukhethekile ngezimangaliso zendalo?  Empilweni yakho yansuku zonke, ungenza kanjani ukwazi uNkulunkulu kangcono ngezimangaliso zomhlaba wemvelo?`