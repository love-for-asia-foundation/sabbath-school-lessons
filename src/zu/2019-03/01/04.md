---
title:  Izinceku Ngomhlaba
date:  02/07/2019
---

Ngokusho kweBhayibheli, insimu yaseEdeni nomhlaba owawusanda kudalwa, kwakuyizindawo zenala, zidalelwe ukuthi impilo ichume, ukuze abantu ngokukhethekile, bazithokozise. Kodwa uNkulunkulu wabuye wanika owesilisa nowesifazane bokuqala— nathi sonke esasizolandela—indima okufanele bayidlale kulendalo yaKhe.  Kusheshe kuvele obala—hhayi ngoba-nje kuyindlela adala ngayo—ukuthi uAdamu noEva babezokuba nesikhundla esikhethekile kulomhlaba omusha. UAdamu waqala wanikwa umsebenzi wokuqamba izilwane nezinyoni amagama (bheka uGen. 2:19).  Wase enikwa enye indima, eyavela njengesibusiso esivela kuNkulunkulu uqobo: “uNkulunkulu wababusisa, wathi kubo, ‘Zalanani nande; nigcwalise umhlaba niwunqobe. Nibuse phezu kwezinhlanzi ezisolwandle, nezinyoni ezisemoyeni, naphezu kwazo zonke izidalwa eziphilayo emhlabeni’ “ (Gen. 1:28).

`Funda, uqhathanise uGenesise 1:28 no 2:15.  Ungawuchaza kanjani umsebenzi owanikwa abantu ngomusho owodwa noma emibili?`

Izikhathi eziningi emlandweni wobuKrestu, uGenesise 1:28 usetshenziswa abanye abantu njengemvume yokusaphaza, kuze konakale umhlaba.  Yebo, ngokusobala umhlaba wadalwa ukuze abantu baphile kuwona, bahlomule, futhi bazithokozise.  Kodwa umsebenzi  wabantu “ukulima nokugcina insimu” ngokusho kuka Genesise 2:15. Uma sikhuluma ngobunceku, umcabango ofika kuqala kuvame ukuba yimali, kodwa umyalo wokuqala wobunceku eBhayibhelini ukunakekela umhlaba owadalwa uNkulunkulu, wasiphathisa wona. Umyalo owanikwa uAdamu noEva wabona ngaphambili ukuthi emhlabeni kuyohlala nezingane zabo kanye nezizukulwane eziyolandela.  Ngokwecebo lasekuqaleni mayelana nomhlaba, umhlaba wawuzoqhubeka ube umthombo wokuphila, nezinto ezinhle kubo bonke abantu, futhi uAdamu noEva babezokuba neqhaza elikhulu ekuwunakekeleni.

Umhlaba namanje usengokaNkulunkulu (bheka iHubo 24:1), thina sisabizelwe ukuba yizinceku zakho konke esikunikwe uNkulunkulu.  Mhlawumbe singasho nokuthi kulomhlaba owele esonweni, umsebenzi wethu mkhulu nangokwedlulele.

`Kusho ukuthini kuwena ukuba yinceku ngomhlaba namhlanje, ezweni eliwele esonweni?  Ukwazi lowo msebenzi kunamthelela muni endleleni ophila ngayo usuku ngosuku?`