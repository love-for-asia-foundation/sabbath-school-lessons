---
title:  Uhlobo Olusha Lomphakathi
date:  25/08/2019
---

Ngemuva kokwenyuka kukaJesu nokwehla kukaMoya oNgcwele ngePentekoste, iqoqwana labazalwane lakhula ngesivinini, kwaba yibandla lokuqala, umphakathi omusha phakathi kwabalandeli bakaJesu, owawuholwa yilabo bafundi ababekade behamba noJesu.  Kodwa, lomphakathi omusha akusiyo into abaziqambela bona; kunalokho, wawakhelwe phezu kwezimfundiso nomsebenzi kaJesu, ngokusizwa umlando omude wemibhalo yamaHeberu nabaprofethi.

`Funda iZenzo 2:42-47 no 4:32-37.  Yini oyibona njengamaphuzu agqamile kulokhu kuchazwa kwebandla elalisanda kusungulwa?`

Nakuba kungabonakala sengathi uIsrayeli wehluleka ukuphila ngokugcwele icebo lomphakathi onobulungiswa nophanayo, lelibandla elalisafufusa lawuqaphela umyalo othi “ngabe kungabikho abampofu kuwe” (Duter. 15:4).  Enye indlela yokubonakalisa ukukholwa kwabo kwaba ukwabelana ngalokho abanakho—okubala nokuthengisa ngomhlaba, kunikelwe ngaleyo mali (bheka iZenzo 3:1-11, 5:12-16).

Nokho, lelibandla akusho ukuthi lalingenasici nakancane.  Njengoba isibalo sabazalwane sasikhula, kwaba khona ukukhononda mayelana nokuphathwa kwempahla, kakhulukazi ngokuqondene nokwabiwa kokudla kubafelokazi (bheka iZenzo 6:1). Abafundi, okwakuyibona abaholi beqoqwana, babefuna ukugxila ekushumayeleni ivangeli.  Ukuze babhekane nesimo esiphambi kwabo, kwadingeka bahlele kabusha.

Kanjalo-ke, kwakhethwa abantu abayisikhombisa ukuba babhekane nezokusiza.  Singathi lokhu kwaku ukwamukelwa kokuqala kwezinkonzo ezihlukene namakhono okusetshenziswa ebandleni; kusenjalo, kwatshengisa ukubaluleka kokushumayela okusebenzayo empilweni nasekufakazeni kwebandla.  “Yona leyo mithetho yokukhonza nokulunga eyayiqondisa ababusi babantu bakaNkulunkulu ngezikhathi zikaMose noDavide, yayidinga ukulandelwa yilabo ababehola ibandla elifufusayo likaNkulunkulu ngeminyaka yokushunyayelwa kwevangeli.”—Ellen G. White, The Acts of the Apostles, ikhasi 95.

`Buka ngamehlo engqondo ukuthi kwakunjani kulelobandla lakuqala. Kungabonakala kanjani lokho kithina namhlanje?`