---
title:  Isiqondiso SikaPawulu Sokuphila Nokuthanda Kahle
date:  28/08/2019
---

Incwadi kaPawulu kumaRoma idume ngokuchaza kwayo ngokujulile ngezimiso ezinkulu zokusindiswa ngokukholwa  ngenxa yokufa kukaKrestu.  Kodwa ngemuva kwezahluko ezingu 11 kufundiswa lokho, usegcizelela okunye.  UPawulu unika iziqondiso ezibonakalayo zokuphila nokuthanda kahle, ezesekelwe phezu komusa nothando lukaNkulunkulu njengoba lwembulwe kuJesu nendaba yevangeli:  “Ngakho ngiyanincenga, bazalwane, ngobubele bukaNkulunkulu ukuba ninikele imizimba yenu ibe ngumnikelo ophilileyo, ongcwele othandeka kuNkulunkulu, kube ngukukhonza kwenu kokuqonda” (Rom. 12:1). Okushiwo uPawulu ukuthi ngenxa yalokho uNkulunkulu asenzele kona ngoJesu, sifanele ukuphila ngalendlela.

`Funda bese ufingqa amaRoma 12, uqaphelisise iziyalo zokuthanda nokunakekela abanye, kakhulukazi abaswelayo.`

Ngenye indlela, amaRoma 12 ukugoqwa kwezihloko zikaPawulu eziningi achaza ngazo kabanzi kwezinye izincwadi zakhe.  Ukhuluma ngemisebenzi eyehlukene, neqhaza, nezipho ezingaphakathi komzimba webandla, okuhlanganisa nokukhuthaza abanye, nokuphana (bheka izindimana 3-8).  Kodwa akungagcinwa ngokwenziwa-nje lezinto, azenzisiswe, ngomdlandla, kanti ngaphezu konke, ngothando (bheka izindimana 9-11).

Lesahluko sichaza ukuthi kusho ukuthini ukuphila njengomuntu omusha, ukukhonza uNkulunkulu uwedwa nanjengenxenye yebandla.  UPawulu watshela labalandeli bakaJesu abasha ukuthi izimpilo zabo, okumqoka empilweni yabo, nezenzo zabo zimelwe ziguqulwe kube yimpendulo yabo kulokho uJesu abenzele kona ngokufa kwaKhe esiphambanweni, nethemba lokuphila kwaphakade.  Njengoba babephila emphakathini  onencindezelo novame isihluku, embusweni wamaRoma, uPawulu ubayala ukuba baphile ngokwehlukile: “Ningalingisi lelizwe, kodwa niguqulwe isimo ngokwenziwa ibe ntsha ingqondo yenu” (Rom. 12:2).

`Yimiphi imiqondo nokwenziwayo odinga ukumelana nayo emphakathinl wakini ukuze ukwazi ukuphila nokuthanda kahle njengomlandeli kaJesu namhlanje?`