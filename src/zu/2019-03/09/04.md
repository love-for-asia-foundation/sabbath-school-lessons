---
title:  Ukuphana Kuyindlela Yokwabelana
date:  27/08/2019
---

Ngemuva kokuphenduka kwakhe, umpostoli Pawulu wamukela inselelo yokuhambisa ivangeli kwabezizwe. Impumelelo ayinikwa nguNkulunkulu yaletha imibuzo ngobudlelwane phakathi kwezimpande zobuJuda zenkolo yobuKrestu eyayisafufusa, kanye nabezizwe ababelandela uJesu.  Kwahlangana eJerusalema isigungu sabaholi bamaKrestu abangamaJuda nawabezizwe, ukuxoxa lolodaba nokufuna isiqondiso sikaNkulunkulu maqondana nalezindaba ezilukhuni.  Lowo mhlangano nesiphumo sawo kubhalwe kuZenzo 15. Kodwa, embikweni kaPawulu ngalomhlangano, otholakala kwabaseGalathiya 2, ufaka elinye iphuzu elibalulekile phezu kweziyalo ayekade ezamukele esigungwini saseJerusalema ukuze aqhubeke nokusebenza phakathi kwabezizwe: “Kuphela ukuba sikhumbule abampofu, eyonanto nami ebengikhuthalele ukuyenza” (Gal. 2:10). UPawulu waqhubeka nokwenza lokho ngokwakhe (isibonelo, bheka iZenzo 20:35) nasekusebenzeni konke kwakhe.  Njengebandla lokuqala laseJerusalema, uPawulu wenabisa umbono womphakathi wamaKrestu ukuba bamukele bonke abakholwayo.

`Funda ku 2 Korinte 8:7-15.  UPawulu ulixhumanisa kanjani ivangeli nokuphana?`

UPawulu wabuye wacaphuna ezinye izindimana ezimbili eTestamenteni eliDala, ukugqugquzela abazalwane ukuba baphane futhi banakekele abanye abazalwane abaphansi kwezimo ezilukhuni. Wakhuluma ngendaba yokuphana kukaNkulunkulu ngemana kuIsrayeli ehlane, njengesibonelo sokupha nokwabelana phakathi komphakathi obanzi webandla (bheka ku 2 Korinte 8:15).  Waphinde wacaphuna kumaHubo 112:9 ethi: ”Benekela abampofu izipho zabo ngesihle; ukulunga kwabo kuhlala kuze kube phakade” (2 Korinte 9:9, NIV).

UPawulu unxusa abafunda incwadi yakhe ukuba banikele ngokuzimisela, ukubekela eceleni njalo-nje, inxenye yemivuzo yabo ukuze kube lula ukunikela mhla efikayo yena noma uTitu ukuzoqokelela iminikelo iyiswe kumaKrestu aswele eJerusalema. Wasebenzisa isibonelo sebandla elilodwa ukukhuthaza amanye amabandla ukuthi aphane kanjalo nawo, uthi: “Ngenxa yenkonzo enivivinywe ngayo, nabanye bazomdumisa uNkulunkulu ngokulalela okuhambisana nesivumo senu sevangeli likaKrestu nokuphana kwenu nabelana nabanye” (2 Korinte 9:13, NIV).

`Singakulandelanisa kanjani ngokubaluleka kwakhona ukunikela kwethu uma singaphumeleli ukunikelela zonke izidingo ezilethwa phambi kwethu na?`