---
title:  Ivangeli Laphakade
date:  05/09/2019
---

Isimemo nesicelo esiguqulayo sevangeli “kuzo zonke izizwe, nemindeni, nezilimi, nabantu” (ISamb. 14:6) sisaqhubeka kuwo wonke umlando wobuKrestu.  Kodwa, iSambulo sikhuluma ngokushunyayelwa okusha kwalesigijimi—izindaba ezinhle ngoJesu nakho konke okuhambisana nalokho—ngesikhathi sokugcina.

`Funda iSambulo 14:6, 7. Ukwazi kwethu ngevangeli—okubhalwe ngokufingqiwe kuJohane 3:16—kuhlangana kanjani nesigijimi sengelosi esiqonde-ngqo endimaneni ka 7?`

ISambulo 14:7 sihlanganisa amaphuzu amathathu amqoka esesiwabonile kulesifundo ngokukhathazeka kukaNkulunkulu ngenxa yobubi, ubumpofu, nencindezelo kulo lonke iBhayibheli.

_Ukwahlulela_.  Isikhalo sokwahlulela—ukwenziwa kobulungiswa—siphindaphindwa njalo yilabo abacindezelwe kuyo yonke iminyaka.  Ngenhlahla, iBhayibheli liveza uNkulunkulu njengozizwayo izikhalo zalabo abasosizini. Njengoba kuvame ukushiwo kweyamaHubo, labo abaphatheke ngendlela engenakulunga bakubona ukwahlulela njengezindaba ezinhle.

_Ukudumisa_.  Imibhalo yabaprofethi bamaHeberu ivame ukuxhumanisa isihloko sokudumisa nemisebenzi emihle, kakhulukazi uma kuqhathaniswa ukudumisa kwalabo ababezibiza ngabantu bakaNkulunkulu, namaphutha ababewenza.  Ku Isaya 58, njengesibonelo, uNkulunkulu usho ngokusobala ukuthi ukukhonza akufuna kakhulu yizenzo zesihe nokunaka abampofu nabaswele (bheka kuIsaya 58:6, 7).

_Indalo_. Njengoba sesibonile, elinye lamaphuzu amqoka obizo lukaNkulunkulu lokuba kwenziwe ubulungiswa ukuthi abantu bawumndeni owodwa, sonke sidalwe ngokumfanekiso waKhe, futhi uyasithanda, sonke siyigugu emehlweni aKhe, futhi akekho okufanele axhashazwe noma acindezelwe ukuze kuzuze omunye ngendlela engalungile neyobugovu.  Kusobala ukuthi lokhu kumenyezelwa kwevangeli ngesikhathi sokugcina ubizo olubanzi noluhamba indawo ende lokuthi kwamukelwe isiphephelo, usindiso, nokwenziwa kabusha uNkulunkulu akufunela abantu abawile.  Ngakhoke, naphakathi kwezindaba ezithinta ukukhonza kweqiniso nokwamanga, nokuhlushwa (bheka iSamb. 14:8-12), uNkulunkulu uzokuba nabantu abamele iqiniso, nemiyalo kaNkulunkulu, kanye nokukholwa kuJesu, naphakathi kobubi obedlulele.

Singazithola kanjani izindlela zokusebenzela labo abaswele, kodwa ngaso leso sikhathi sabelana nabo ngethemba nesixwayiso esitholakala ezigijimini zezingelosi ezintathu?