---
title:  Umusa Nemisebenzi Emihle
date:  03/09/2019
---

`Goqa abase Efesu 2:8-10 ngawakho amazwi.  Lezindimana zisitshelani ngobudlelwane phakathi komusa nemisebenzi emihle na?`

IBhayibheli lisitshela ukuthi phakathi kwezinye izinto, sadalelwa ukukhonza uNkulunkulu nokusiza abanye abantu.  Ukuthi lokho bekungaba njani emhlabeni ongenasono, into esingayibuka ngamehlo engqondo kuphela. Okwamanje, ngenxa yesono, sazi kuphela umhlaba owonakele nowile. Ngenhlanhla, umusa kaNkulunkulu, obonakaliswe ngomhlatshelo kaJesu ngenxa yezono zezwe, uvula indlela eya ekuthethelelweni nasekuphilisweni.  Kanjalo-ke, naphakathi kwalokhu kuphila okonakele, izimpilo zethu ziphenduka umsebenzi kaNkulunkulu ngokuphelele, noNkulunkulu asiphe ukuthi sisebenzisane naYe ukufuna, ukwelapha, nokulungisa umonakalo nobuhlungu ezimpilweni zabanye abantu (bheka kwabaseEfesu 2:10).  “Labo abamukelayo, bamelwe ukupha abanye. Izicelo zosizo zifika ziqhamuka nxazonke. UNkulunkulu unxusa abantu ukuba basize abanye bethokoza.”—Ellen G. White, The Ministry of Healing, ikhasi 103.

Siyaphinda.  Imisebenzi emihle njengokunaka abampofu, ukuphakamisa abacindezelwe, ukuphakela abalambile, asiyenzeli ukuze sisindiswe noma sithandeke kuNkulunkulu. KuKrestu, ngokukholwa, sithola konke ukuthandeka esikudingayo.  Kunalokho, sizibona siyizoni nezisulu zesono, kodwa azithandayo uNkulunkulu owazisindisa.  Nakuba sisalwa nezilingo zokuzicabangela thina nokuhaha, umusa kaNkulunkulu wokuzidela nokuzithoba usinika impilo entsha nothando okuzoguqula izimpilo zethu. Uma sibheka esiphambanweni, sibona umhlatshelo omkhulu nophelele esawenzelwa, sibone ukuthi akukho esingakwenezela kulokho esakunikwa uKrestu esiphambanweni.  Kodwa lokho akusho ukuthi asingenzi lutho oluyimpendulo yethu kulokho esikuphiwe uKrestu. Kunalokho, sidinga ukusabela, futhi-ke iyiphi indlela engcono yokusabela kulolo thando esiluphiwe kunokutshengisa uthando kwabanye abantu?

`Funda ku 1 Johane 3:16, 17.  Lezindimana ziveza kahle kangakanani ukuthi impendulo yethu ngalokho okwenzeka esiphambanweni kufanele kube yini?`