---
title:  Isihe Nenguquko
date:  02/09/2019
---

Izindaba ezixhumene, eyosindiso neyempikiswano enkulu zenza ukuthi sivume iqiniso lasekuphileni elibalulekile ukuze siqondisise umhlaba wethu, siziqonde nathi uqobo.  Nanti lelo qiniso: thina nalomhlaba siwile, sigcwele isono. Lomhlaba wethu awusiyo lento owawudalelwe yona, nakuba usekhona umfanekiso kaNkulunkulu owasidalayo, siyinxenye yokonakala komhlaba.  Isono esisezimpilweni zethu siyefana nobubi obubanga lobuhlungu obungaka, incindezelo, nokuxhashazwa emhlabeni wonke. Ngakhoke, kusilungele ukuzwa ubuhlungu, ukungaphatheki kahle, ukudabuka, nosizi lomhlaba nezimpilo ezisizungezile. Besizofana nomshini (robot) uma singabuzwa ubuhlungu bempilo yalapha.  Izikhalo ezisencwadini yamaHubo, ukudabuka kukaJeremiya kanye nabanye abaprofethi, nezinyembezi nesihe sikaJesu, kutshengisa ukuthi kufanelekile ukuthi siphendule ngalendlela emhlabeni nobubi bawo, kakhulukazi kulabo abalokhu behlukunyezwa yilobo bubi.

`Funda kuMathewu 9:36, 14:14, Luka 19:41, 42, noJohane 11:35.  Kuzo zonke lezindimana, yini eyenza ukuthi uJesu athintwe yisihawu?  Singenza kanjani ukuthi izinhliziyo zethu zithanjiswe ubuhlungu obusizungezile?`

Futhi sidinga ukukhumbula ukuthi isono nobubi akuzona izinto “ezilaphaya kude” noma umphumela wokonakala komunye umuntu: “Uma sithi asinasono, siyazikhohlisa, neqiniso alikho kithi” (Johane 1:8).  Ngokwazi kwabaprofethi baseBhayibhelini, isono sasiyinhlekelele hhayi ngoba umuntu weqa “imithetho,” kodwa ngenxa yokuthi isono sanqamula ubudlelwane phakathi kukaNkulunkulu nabantu baKhe, futhi nangenxa yokuthi isono sethu sizwisa abanye abantu ubuhlungu.  Lokhu kungenzeka ngendlela enkulu noma encane, kodwa kuseyibona lobo bubi. Ukuzicabangela, umhawu, ubulukhuni benhliziyo, ukucwasa, ukuswela ulwazi, nokunganaki, yizimbangela zabo bonke ububi obusemhlabeni, ukungalungi, ubumpofu, nencindezelo.  Kanti-ke, ukuvuma ukuthi siyizoni, isinyathelo sokuqala sokuhlakulela uthando lukaNkulunkulu ukuba luthathe indawo yalo efanelekile ezinhliziyweni zethu: “Uma sizivuma izono zethu, uthembekile, ulungile ukuba asithethelele izono, asihlambulule kukho konke ukungalungi” (1 Johane 1:9).

`Zibuke wena (kodwa ungaphequluli, futhi hhayi isikhathi eside).  Unokudangala okungakanani, futhi kwenzeka kanjani uzithole uyinxenye yezinkinga ezikhona? Iyiphi impendulo okuyiyona yona kuphela, nokuphela kwendawo esingabheka kuyo?`