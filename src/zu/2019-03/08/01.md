---
title:  Omncinyane Kulaba
date:  17/08/2019
---

### Kuleli viki funda ku
Math. 5:2-16, 38-48; Rom. 12:20, 21; Luka 16:19-31; 12:13-21; Math. 25:31-46.

> <p>Indimana Yekhanda</p>
> “Isiyakuphendula iNkosi, ithi kubo ‘Ngiqinisile ngithi kini, njengokuba nikwenzile komunye walaba bafowethu abancane, nikwenzile kimi’ “ (Math.25:40).

Njengoba sesibonile ukuthi uJesu wayephila impilo yokunaka abanye, kakhulukazi labo abasosizini nabalahlekile, singalindela ukuthi kuningi ayengakhusho uJesu maqondana nokunaka abanye.  Kunjalo, wakusho. Imfundiso kaJesu iyasebenza, igxile ekuthini kushoni ukuphila njengomlandeli kaNkulunkulu.  Kanjalo-ke, singabona ukuthi uJesu usihehela ekwenzeni izenzo zobulungiswa, isihawu, nokulunga, njengalezo azenza Yena uqobo esesemhlabeni.  Uma silandela isibonelo saKhe, sizobakhonza abanye njengoba wenza naYe.

UJesu wabuye wakhuluma nangombuso wezulu.  Ngokuchaza kukaJesu, umbuso wezulu owangempela, futhi singaba inxenye yawo khona manje.  Indlela yokuphila esebenza ngemithetho eyehlukile nokuziphatha okwehlukile kunaleyo etholakala emibusweni yasezweni.  Izimfundiso zikaJesu zabeka obala iphethini yalombuso; zihlanganisa ukugxila kakhulu endleleni esikhonza ngayo uNkulunkulu, nokuthi ngokumkhonza kwethu, sinobudlelwane obunjani nabanye abantu.  Futhi sithola ukuthi ukukhonza abanye— ukunakekela izidingo zabo nokubakhipha ekuhluphekeni—enye indlela esingakhonza ngayo uNkulunkulu.