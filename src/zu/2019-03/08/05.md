---
title:  Isicebi NoLazaru
date:  21/08/2019
---

Endabeni yesicebi noLazaru (bheka uLuka 16:19-31), uJesu uqhathanisa izimpilo zabantu ababili—oyedwa uyisicebi, omunye umpofu ngokwesabekayo. Njengoba kwakungekho usizo lukahulumeni, izibhedlela, noma izindawo eziphakela abahluphekile, kwakuyinto evamile ukuthi labo abaswelayo, abakhubazekile, noma abangenamalungelo, banxibe ngaphandle kwezindlu zezicebi.  Kwakulindelekile ukuthi isicebi sizophana, sabelane ngokuncane ebucebini baso ukudambisa ukuhlupheka.  Kodwa kulendaba, isicebi “ngobugovu baso asizinakanga izinswelo zalomzalwane ohluphekile.”—Ellen G. White, Christ’s Object Lessons, ikhasi 261.  Ekuphileni, izimo zabo zomnotho aziguqukanga; kodwa ekufeni, ngokwahlulela kukaNkulunkulu, kwashintshaniswa ngezimo zabo.

`Qhathanisa uLuka 16:19-31 noLuka 12:13-21.  Yini okufanayo nokwehlukene phakathi kwalezindaba ezimbili, kanti futhi zizombili, zisifundisani?`

Abukho ubufakazi kuzona zombili lezindaba bokuthi lamadoda aceba ngokwenza okuthile okuphambene nomthetho. Mhlawumbe womabili ayekade esebenze kanzima, aphatha kahle imali yawo, abusiswa uNkulunkulu.  Kodwa kubonakala sengathi kukhona okungahambanga kahle ngendlela ayebuka ngayo ukuphila, uNkulunkulu, imali, nezinye izinto.  Lokho kwabafaka ezinkingeni ezinkulu nezaphakade. Ngokuthathela kulokho okwakushiwo ngempilo ngemuva kokufa komuntu ezinsukwini zikaJesu, indaba yesicebi noLazaru ifundisa ukuthi izinqumo esizenzayo kulokhu kuphila zinomthelela ekuphileni okuzayo.  Indlela esiphendula ngayo abafuna noma abadinga usizo lwethu, enye yezindlela okubonakala ngayo izinqumo zethu nokuthi yini ebalulekile kithina.  Njengoba u “Abrahama” esho kulesicebi esisekuhlushweni, iBhayibheli liqukethe okungaphezu kokwanele ukusisiza ekwenzeni izinqumo ezinhle: “BanoMose nabaprofethi, mabezwe bona” Luka 16:29).  UJesu wafundisa ukuthi izilingo zobucebi—noma ukuceba, ukubunqwabela, noma ukubufuna—zingasidonsela kude nombuso waKhe, kude nabanye abantu, zisidonsele ekuzicabangeleni thina sodwa nokuzethemba.  UJesu wathi asifune umbuso waKhe kuqala, sabelane ngezibusiso esizitholayo nalabo abasizungezile, kakhulukazi abaswelayo.

`Noma sinjani isimo sakho somnotho, ungenza kanjani ukuthi awuvumeli imali noma uthando lwayo lukudidise endleleni amaKrestu okufanele abuke ngayo izinto ekuphileni?`