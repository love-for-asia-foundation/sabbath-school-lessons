---
title:  Omncinyane Kulaba
date:  22/08/2019
---

Esinye isikhathi lapho uJesu wabuzwa khona umbuzo wanikeza impendulo eyehlukile kunaleyo elindelwe, sitholakala entshumayelweni ebhalwe kuMathewu 24 no 25. Abafundi beza kuJesu bambuza ngokuchithwa kwethempeli laseJerusalema nokubuya kwaKhe. (bheka uMath. 24:1-3).  Isiphetho sempendulo ende kaJesu kulombuzo sabhekisa ekuphakeleni abalambile, ukuphuzisa abomile, ukwamukela izihambi, ukwembesa abahamba-ze, ukuhlenga abagulayo, nokuhambela abasemajele. Wabanika isiqiniseko sokuthi: “Ngesikhathi nisiza—noma ningafunanga ukusiza—omunye walaba abancinyane babazalwane baMi nowodade, nanikwenza kiMina lokho!” (bheka uMath. 25:40, 45).

Lokhu kuxhumene nemibuzo eyabangela lesifundo sokwahlulela kokugcina.  KuMathewu 24 wonke, uJesu waphendula imibuzo yabafundi ngokuqonde-ngqo, ebanika izibonakaliso nezixwayiso ngokuchithwa kweJerusalema nesiphelo somhlaba, kodwa wagcizelela isidingo “sokuhlala belindile” baphile impilo enhle njengoba ezobuya futhi.  Enxenyeni yokuqala kaMathewu 25, indaba yezintombi ezihlakaniphile neziyiziwula ikhuthaza ukuba sizilungiselele ukubuya kwaKhe okungalindelekile noma okwephuzile; indaba yezinceku ezintathu ifaka isidingo sokuphila impilo enhle nenezithelo ezinhle uma sisalindile; kanti indaba yezimvu nezimbuzi imayelana nemisebenzi abantu bakaNkulunkulu okufuneka bayenze.

`Funda kuMathewu 25:31-46.  Usitshelani lapha uJesu?  Kungani lokhu kungesikho ukusindiswa ngemisebenzi?  Kodwa amazwi aKhe lapha afundisani ngokukholwa okusindisayo?`

Amazwi kaJesu—athi uma sikhonza abanye, lokho sikwenza kuYena—kufanele aguqule bonke ubudlelwane bethu nendlela esicabanga ngayo. Zicabange umemela uJesu  esidlweni noma umvakashela esibhedlela noma ejele.  UJesu wathi senza lokho uma sikwenza ebantwini basemphakathini wethu. Yeka lelo thuba elimangalisayo asipha lona ngalendlela!

`Funda ukhuleka, ngalokho uJesu akusho kulezindimana.  Sikuzwa kanjani ukuthi wazilinganisa nabalambile, abahamba-ze, nabasemajele?  Lokhu kubeka ukuziphendulela okungakanani phezu kwethu nokuthi siphila kanjani?`