---
title:  Ukujula Nomcabango
date:  26/07/2019
---

Funda kuEllen G. White, “The Last Years of David,” amakhasi 746-755, kuPatriarchs and Prophets; C.S. Lewis, “ ‘Judgment’ in the Psalms,” amakhasi 15-22, ku Reflections on the Psalms. “AmaHubo kaDavide adlula kuzo zonke izinhlobo zezimo, kusukela ekujuleni kukanembeza ongemuhle nokuzilahla ngecala, kuye ekukholweni okuphakeme nokuxhumana noNkulunkulu okusezingeni eliphezulu.  Umlando wempilo yakhe utshengisa ukuthi isono siletha ihlazo nosizi, kodwa futhi nokuthi uthando lukaNkulunkulu nomusa waKhe lungafinyelela ekujuleni, nokuthi ukukholwa kuzomphakamisa umuntu ophendukayo amukelwe njengendodana kaNkulunkulu.  Kuzo zonke iziqinisekiso ezisezwini laKhe,  lokhu kuwubufakazi obunamandla kunabo bonke bokwethembeka, ubulungiswa, nomusa wesivumelwano sikaNkulunkulu.”—Ellen G. White, Patriarchs and Profphets, ikhasi 754. Mayelana nokuhlakanipha okusencwadini yeZaga: “Kukhona izimiso eziphathelene nenhlalakahle yomphakathi, wasezweni nowasebandleni.  Yilezi zimiso ezisinika ukuvikeleka kwempahla nempilo. Izwe lifanele libonge umthetho kaNkulunkulu obhalwe ezwini laKhe, nasezihliziyweni zabantu nakuba sewacishe wacimeka nje, ngakho konke okwenza kube khona ukwethembana nokubambisana.”—Ellen G. White, Education, ikhasi 137.

**Imibuzo Yokuxoxisana**

`1. Yiziphi izindlela ozibona ngazo wena ungumholi noma usendaweni yokuba nomthelela?  Ungaba kanjani osebenzela ubulungiswa kulowo mkhakha wempilo yakho?`

`2. Ake ucabange ngendlela yokuphila nokuhleleka komphakathi wangakini. Ungasebenza kanjani ngaphakathi kwezinhlaka ezikhona ukuze uthuthukise labo abaswelayo?`

`3. Zibaluleke ngani izimiso zobulungiswa nokungenzeleli ekwakhiweni komphakathi onozinzo?`

`4. Nakuba incwadi yeZaga igxile ekuphileni okuhle okutholakala ngokuhlakanipha, isitshelani ngokuthi unjani uNkulunkulu?`

**Ngokufingqiwe**:

AmaHubo neZaga yizincwadi ezimbili ezikhuluma ngokukhethekile nezinselelo zokuphila ngokwethembeka phakathi kwezilingo nakho konke okunye kwalomhlaba. Zombili zisibonisa inhloso kaNkulunkulu ngomphakathi nokunaka kwaKhe okukhethekile labo abampofu nabacindezelwe.  Isikhalo samaHubo nokuhlakanipha kweZaga sithi uNkulunkulu uyabona, futhi uzongenelela ukuvikela labo abavame ukunganakwa nabaxhashazwayo. Kanti-ke uma uNkulunkulu enza lokho, nathi asenze njalo.