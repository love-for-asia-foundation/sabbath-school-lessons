---
title:  “Akube khona Okwenzayo, Nkulunkulu!”
date:  22/07/2019
---

`Funda iHubo 82.  Sithola sigijimi sini lapha?`

Naphezu kwemiyalo nohlelo lokulawula isizwe uNkulunkulu ayinika uIsrayeli, izikhathi ngezikhathi emlandweni wabo behluleka ukuphila ngokwalolo hlelo.  Kalula-nje, babevele bafane nezizwe ezibazungezile, bephila nengcindezelo nokungabi nobulungiswa.  Abaholi nabehluleli babezinaka bona bodwa, kanti babethengwa ngokugwazelwa. Njengoba abantukazana nabampofu babengenazigcawu zokubavikela, babexhashazwa.

IHubo 82 liyimpendulo yezimo ezinjalo.  Lichaza indima kaNkulunkulu njengoMahluleli ongaphezu kwabanye, futhi lidweba umfanekiso lapho ahlulela khona abaholi ngisho nabehluleli babantu.  LeliHubo ligcizelela ukuthi labo abakulezikhundla emphakathini ”bakhethelwe ukwahlulela ngaphansi kwaKhe.”—Ellen G. White, Patriarchs and Prophets, ikhasi 198.  Baphethe lezo zikhundla, futhi benza umsebenzi wabo njengalabo abamele uNkulunkulu, futhi bengaphansi kwaKhe.  Ngokubona komhlabeleli, ubulungiswa bukaNkulunkulu yisibonelo sokuthi ubulungiswa basemhlabeni bebufanele busebenze kanjani, futhi buyisilinganiso okuyokwahlulelwa ngaso labo abehlulela ngokulunga nabehlulela ngokungalungi.

LeliHubo liphela ngesicelo sokuthi akube khona akwenzayo uNkulunkulu (iHubo 82:8), angenelele ukunqanda ukungalungi okwande kangaka esizweni.  Njengamanye amaHubo amaningi, leli linika izwi kulabo abangenalo, nabacindezelwe, labo amaphimbo abo athuliswe yimithetho engalungile abaphila futhi besebenza phansi kwayo. IHubo 82 likhala kuNkulunkulu njengoMahluleli oMkhulu noMbusi wamazulu nezizwe zonke.  Asikho isigcawu esikhulu kunaleso noma igunya okungaphephelwa kulona. Kufika isiqinisekiso sokuthi uma izigcawu zasemhlabeni zingezwa noma zingakunaki ukukhala kwabampofu nabacindezelwe, okuyinto evamile, lisekhona ithuba elingenqatshelwe lokucela usizo.

Ngezikhathi ezihlukene empilweni yethu singazithola siyizisulu zokungalungi, kodwa ngezinye izikhathi kungaba yithina esenza ukungalungi, noma esihlomula ngakho.  Amavesi afana neHubo 82, asinika ukukhanya nokuhlakanipha, noma ngabe siyacindezelwa noma siyacindezela.  UNkulunkulu uyababona nabehluleli abangenabulungiswa, ababize ngokuthi amadodana aKhe, afuna akhethe ukuphila ngendlela engcono (bheka iHubo 82:6). Kanjalo-ke, likhona ithemba nakulabo abacindezelayo uma bevuma ukuguqulwa.