---
title:  "AmaHubo: Amaculo ethemba kwabacindezelwe"
date:  21/07/2019
---

Njengoba sesiphawulile, uNkulunkulu uyababona abantu abasosizini nasekuhluphekeni. Izikhathi eziningi kweyamaHubo sizwa lezo zikhalo zivela kubantu ababekade bethemba uNkulunkulu, kodwa bengabuboni benzeka ubulungiswa. Ukuvuma ukulunga, ubulungiswa, namandla kaNkulunkulu kungabonakala kugubuzelwa ukungabikho kobulungiswa nengcindezelo okuzwakala kulamaculo. Kodwa, lawa amaculo alabo abasacula. Akucishwanga ukuphila kwabo noma ukukholwa kwabo.  Lisekhona ithemba; okuphuthumayo ukuthi uNkulunkulu akenze okuthile singakadluli isikhathi, ngaphambi kokuthi ububi bunqobe, ngaphambi kokuba baqothulwe baphele abacindezelwe ngenxa yomthwalo wobubi obukhona.  Ngaleyondlela, ababhali bamaHubo bazama ukuvala igebe eliphakathi kokudunyiswa kokukholwa kwabo, nezilingo nosizi lwasekuphileni.

`Funda iHubo 9:7-9, 13-20.  Ungacabanga ngesimo uDavide—umbhali waleliHubo— ayekuso?  Ungakuzwa ukushuba phakathi kokukholwa kwakhe ekulungeni kukaNkulunkulu nalokho ayedlula phansi kwakho ngaleso sikhathi?  Wayilwa kanjani impi yokukholwa kuNkulunkulu ngesikhathi sezilingo ezinzima?`

Kuyo yonke incwadi yamaHubo, impendulo ephindaphindwayo yalokushuba kwesimo ithemba nesithembiso sokwahlulela kokulunga kukaNkulunkulu.  Ububi nokungabikho kobulungiswa kungabonakala sengathi kuyanqoba okwamanje, kodwa uNkulunkulu uzokwahlulela abenzi bobubi nabangalungile.  Bayojeziswa ngesikhathi labo izisulu zabo nababecindezelwe bevuselelwa benziwa basha. Encwadini ethi Reflections on the Psalms, u C.S. Lewis uchaza ukumangaliswa kwakhe kwasekuqaleni ngokuthokozela nokulangazelela ukwahlulela kukaNkulunkulu njengoba kulokhu kuphindwa njalo kweyamaHubo.  Ngokubona ukuthi abafundi beBhayibheli abaningi namhlanje bathatha ukwahlulela njengento yokwesatshwa, ucabanga ngendlela amaJuda ayebuka ngayo, bese ebhala ethi: “izinkulungwane zabantu abaphucwa konke ababenakho nabalungile bayozwiwa ekugcineni.  Abakwesabi ukwehlulelwa.  Bayazi ukuthi udaba lwabo alunakuphikiswa, kuphela-nje uma benganikwa indlebe balalelwe.  Uma uNkulunkulu eseza ukuzokwahlulela, ekugcineni bayozwiwa.”—C.S. Lewis, Reflections on the Psalms (New York: Harcourt, Brace and Company, 1958), ikhasi 11. KumaHubo, sibona ithemba lalabo abacindezelwe, namanje, phakathi kokuhlupheka kwamanje nezinto ezijabhisayo.

`Sinazizathu zini zokubuka ukwahlulelwa njengento enhle, kungabi into yokwesatshwa?`