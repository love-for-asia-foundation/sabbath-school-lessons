---
title:  Ukuhamba NeNkosi
date:  24/07/2019
---

Uma sisondela ekupheleni kwencwadi yamaHubo, ukukhamuluka ngenjabulo kubonakala kukhula iziwombe ngeziwombe. AmaHubo amahlanu okugcina aqala ngomyalo olula noqonde-ngqo othi “Hlabelelani kuJehova!” kodwa elokuqala kuwona—iHubo 146— libhekise ngokukhethekile ekunakeni kukaNkulunkulu abampofu nabacindezelwe njengesizathu salokhu kudumisa.

`Funda iHubo 146.  Sithini isigijimi esisithola lapho?  Uthini uNkulunkulu, kakhulukazi kwiHubo 146:5-9?`

Njengoba kuqinisekile ukuthi uNkulunkulu unguMdali walomhlaba (bheka iHubo 146:6), leliHubo lichaza umsebenzi kaNkulunkulu oqhubekayo emhlabeni njengoMehluleli, umhlinzeki, umkhululi, umelaphi, umsizi, nomvikeli—konke lokhu kubhekise ebantwini abadinga lezo zinhlobo zosizo.  Umbono okhuthazayo walokho uNkulunkulu akwenzayo nasafuna ukukwenza ezimpilweni zethu, emiphakathini yethu, nasemhlabeni wethu. Ngesinye isikhathi sicabanga ukuthi sidinga ukunakekela abaswelayo ngoba kusho uNkulunkulu.  Kodwa iHubo 146 lithi yinto ayenzayo vele uNkulunkulu leyo—thina simenywa ukuba sihlanganyele naYe.  Uma sisebenza ukulwisana nobumpofu, ingcindezelo, izifo, ngokuqinisekile sisebenza noNkulunkulu nezinhloso zaKhe.  Yiliphi ilungelo elingaba likhulu kunalelo lokuhlanganyela noNkulunkulu ekufezeni into efaka ugqozi njengeHubo 146?

Kodwa nathi siyahlomula.  AmaKrestu avame ukuthi acinga uNkulunkulu, futhi anesifiso sokuba nobudlelwane obusondelene naYe.  Kodwa, izindimana ezifana neHubo 146:79, nezinye eziningi kulo lonke iBhayibheli, zisitshengisa ukuthi enye indlela yokuthola uNkulunkulu ukuhlanganyela naYe kulokho akwenzayo.  Ngakhoke, uma esebenza ukufukula abampofu, abagulayo, nabacindezelwe, njengoba iHubo 146 lisho, sifanele ukusebenza naYe, nathi.  “UKrestu weza kulomhlaba ukuzohamba, asebenze phakathi kwabampofu nabahluphekayo. Babethola ukunakwa uYena okwedlula okwabanye.  Namhlanjena-ke, ngesimo sabantwana baKhe, uvakashela abampofu nabaswelayo, ukunciphisa ukuhlupheka nosizi. “Uma kungasuswa ukuhlupheka nokweswela, ngeke siwuqonde umusa nothando lukaNkulunkulu, ngeke sisazi isihe, nozwelo lukaBaba wasezulwini. Ivangeli alikutholi ubuhle obukhulu ukwedlula lobo elibuthola uma lifinyelela kulabo abaswele kakhulu.”— Ellen White, Testimonies for the Church, vol. 7, ikhasi 226.

`Athini amava akho ngokusondela kuNkulunkulu ngokukhonza abanye?`