---
title:  Izithembiso ZeNkosi
date:  23/07/2019
---

`Funda iHubo 101.  Nakuba libhalelwe abaholi, yisiphi iseluleko esibalulekile esingazitholela sona lapho noma ngabe sinasikhundla sini ekuphileni?`

IHubo 101 libhalelwe abaholi.  Kucatshangwa ukuthi lamazwi aqanjwa uDavide ebusheni bombuso wakhe njengenkosi kaIsrayeli.  Kungenzeka futhi ukuthi athathelwa ezifungweni ayezenzile esaqala ukuba yinkosi.  Emaveni  akhe njengebutho likaSawule nangesikhathi ebalekele yena uSawule, wazibonela ngawakhe ukuthi inkosi ephambuke endleleni ingasilimaza kanjani isizwe kanye nomndeni wayo.  UDavide wazimisela ukuthi uyokuba umholi owehlukile.

Bambalwa phakathi kwethu abazokuba abaholi kwezepolitiki noma besizwe, kodwa sonke sinendima ekuphileni lapho sinethuba khona lokusebenzisa umthelela futhi sikhuthaze nabanye.  Kungaba yilapho sisebenza khona, ukubamba iqhaza kwezomphakathi, emndenini, noma ebandleni. Njengoba uEllen G. White enanela mayelana nesinye isimo esasikhona ebuholini: “izifungo zikaDavide, ngokweHubo 101, kufanele kube ezabo bonke okusemahlombe abo ukulondoloza umthelela wekhaya.”—Counsels to Parents, Teachers, and Students, p. 119. Uma sithola amathuba, asizimisele ukuphakamisa lezimiso kulabo abasezikhundleni zobuholi phezu kwethu.  Thina sonke-ke, lapho sihola khona nalapho sinomthelela khona, sinethuba lokusebenzisa izimiso zobuholi zikaDavide ukuze sikwazi ukuba yisibusiso kwabanye. UDavide waqala ngokuhlonipha uNkulunkulu ngenxa yomusa waKhe nobulungiswa (iHubo 101:1), okwaba yisisekelo sakho konke uDavide ayefuna ukukuphakamisa ebuholini bakhe. Wafuna ukufunda nokwenza zona lezimiso empilweni yakhe nasemsebenzini.  Ukwenza lokho, kwadingeka amelane nezilingo zokwenza okungalungile, inkohlakalo, nokungethembeki, okuyizinto eziyizihibe kulabo abasezikhundleni zokuphatha nokuhola.

Njengoba uDavide wayazi ukuthi babaluleke kangakanani abeluleki abaqotho ekumsizeni ukwenza ukulunga, uyazibophezela ngokufuna abeluleki abethembekile, nokukhetha izikhulu zombuso ezingasolekiyo.  Ubulungiswa nomusa kwakuzokuba yizimpawu ezimqoka zobuholi bakhe, naphakathi kwalabo ababesebenza naye nababemsebenzela.

`Singebe sezingeni lokuba nabeluleki nezikhulu zombuso, kodwa singenza kanjani ukuthi sigcwalise izimpilo zethu ngabanomthelela ozosisiza ukuphila nokuhola (lapho sinakho) ngobulungiswa nomusa kulabo abakudingayo lokhu?`