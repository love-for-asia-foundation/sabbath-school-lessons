---
title:  "Izaga: Isihe Kwabaswelayo"
date:  25/07/2019
---

Njengoba incwadi yeZaga iwukuhlanganiselwa ndawonye kwezisho zokuhlakanipha, ithinta izihloko ezehlukene namava asekuphileni.  Phakathi kwazo, kukhulunywa ngobumpofu, ubucebi, ukwaneliseka, ubulungiswa, nokungalungi—ngesinye isikhathi kubukwa ngamehlo angefani.  Impilo ayivamile ukuba lula, ibe bushelelezi.  IZaga zisiqwashisa ngezimo ezihlukene nezinqumo ezinomthelela endleleni yokuphila, nakulabo abathembekile kuNkulunkulu.

`Funda bese uqhathanisa iZaga 10:4; 13:23, 25; 14:31; 15:15, 16; 19:15, 17; no 30:7-9. Zithini lezindimana ngokuthintene nomcebo, ubumpofu, nokusiza abaswelayo?`

IZaga zigcizelela ukunaka kukaNkulunkulu abampofu nababuthakathaka.  Ngesinye isikhathi abantu babampofu ngenxa yezimo, izinqumo ezingaphusile, noma ukuxhashazwa, kodwa noma iyini imbangela yesimo sabo, uNkulunkulu usabizwa njengoMdali wabo (bheka iZaga 22:2) noMvikeli wabo (bheka iZaga 22:22, 23).  Labantu akufuneki bacindezelwe noma baxhashazwe, noma ngabe ayini amaphutha abo. Nakuba iZaga zinika ithuba lempilo engcono ngokukhetha ukuhlakanipha nokulalela uNkulunkulu, ubucebi akusona isibusiso sikaNkulunkulu ngaso sonke isikhathi.  Ukwethembeka kuNkulunkulu yikona okubalulekile nokunomvuzo ukwedlula inzuzo ephathekayo: “Okuncane nokulunga kungcono kunenzuzo enkulu kanye nokungalungi” (IZaga 16:8).

Okunye okuthintwayo kwiZaga ukukholeka nokwethembeka ebhizinisini, kuhulumeni, nakwezomthetho (bheka iZaga 14:5, 25; 16:11-13; 17:15; 20:23; 21:28; 28:14-16). IZaga azithinti-nje kuphela izimpilo zabantu ngabanye ngabanye, kodwa futhi zinikeza nendlela umphakathi uwonke okufanele usebenze ngayo ukuze kusizakale wonke umuntu, kakhulukazi labo abadinga ukuvikelwa.  Futhi sikhunjuzwa ukuthi uma ababusi nabaholi bewenza kahle umsebenzi, bakwenza lokho ngokusizwa uNkulunkulu (bheka iZaga 8:15, 16), futhi kufanele basebenze njengezithunywa zomusa waKhe nesihawu saKhe ngakulabo abaswelayo.

`Kulula ukuthi noma ubani ahawukele labo abaphansi kwezimo ezingezinhle. Kodwa, singasiguqula kanjani leso sihawu sisebenze?`