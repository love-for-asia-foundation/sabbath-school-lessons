---
title:  UMika
date:  30/07/2019
---

`“Ukutshelile, muntu, okuhle; uJehova ufunani kuwe, kungabi ngukwenza ukulunga kuphela nokuthanda umusa, uhambe noNkulunkulu wakho ngokuthobeka, na?” (Mika 6:8).  Yiziphi izindlela ongaphila ngazo lendimana kumanje-nje?`

UMika 6:8 mhlawumbe kungathiwa enye yezindimana ezaziwa kakhulu eBhayibhelini. Kodwa, njengezinye izindimana esizenza iziqubulo, noma “ama-posters,” kungenzeka ukuthi asikuzwa kahle ekushoyo.

`Funda uMika 2:8-11 no 3:8-12.  Yini leyo eyayenziwa abantu eyakhuzwa uMika na?`

Ngombuso kaAhazi inkosi yakwaJuda kwakuyisikhathi lapho abantu bakaNkulunkulu babeshone phansi kakhulu emlandweni nasenkolweni yesizwe.  Ukukhonza izithombe nemikhuba emibi ehambisana nakho, kwanda. Kusenjalo, njengoba nabanye abaprofethi baphawula, abampofu babelokhu bexhashazwa njalo, beyizisulu. UMika wayengehlukile ekumemezeleni ukwahlulela kukaNkulunkulu kunabanye ozakwabo.  Inxenye enkulu yezahluko ezintathu zokuqala zencwadi yakhe zikhuluma ngolaka luka Nkulunkulu, nokudabuka ngenxa yobubi obabenziwe abantu baKhe, nokubhujiswa okwakuzobafikela. Kodwa uNkulunkulu akabadelanga abantu baKhe. Ngisho nokumemeza okuqosheme kwabaprofethi kwakusatshengisa umdlandla kaNkulunkulu ngabantu baKhe. Wabanika izixwayiso ngenxa yothando lwaKhe nokunaka kwaKhe ngabo.  Wayelangazelela ukubathethelela, ababuyisele kuYena.  Wayengeke ahlale ethukuthele njalo (bheka uMika 7:18-20). Nakhu-ke okushiwo “umthetho” odumile—enza konke ngokulunga, thanda umusa, hamba ngokuzithoba.  Kungezwakala kulula, kodwa ukuphila ngokukholwa okunjalo ngezindlela eziphathekayo akulula kangako, kakhulukazi uma ukwenza lokho kube kuphambana nehlombe lomphakathi okuzungezile.  Uma abanye behlomula ngokungalungi, bedela umusa, beziqhenya, ukwenza ukulunga, ukuthanda umusa, nokuhamba ngokuzithoba kudinga isibindi nokubekezela.  Kodwa, asisodwa; uma senza lokho, sihamba noNkulunkulu wethu.

`Yini exhumanisa ukwenza ukulunga, ukuthanda umusa, nokuhamba ngokuzithoba phambi kukaNkulunkulu?`