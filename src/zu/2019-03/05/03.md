---
title:  UAmose
date:  29/07/2019
---

“Angisiye umprofethi mina, nendodana yomprofethi angisiyo, kepha ngangingumalusi, ngangitshala im ithombe.  Kepha uJehova wangisusa ekulandeleni umhlambi; uJehova wathi kimi: ‘Hamba uprofethe kubantu baMi uIsrayeli‘ “  (Amose 7:14, 15). UAmose wakhuluma ngokusobala, wavuma ukuthi akaqeqeshelwanga ukuba umprofethi, kodwa uma ethula isigijimi sakhe esizweni sakwaIsrayeli, ubonakalisa ikhono lokudonsela abalaleli bakhe kulokho afuna ukubatshela kona. Uqala ngalokho okwejwayelekile, ubala izizwe ezibazungezile—iSiriya, iFilistiya, iEdomu, uAmoni, noMowabi—alande ngeziphambeko zazo, nesihluku sazo uNkulunkulu azozijezisela sona (bheka uAmose 1:3-2:3).  Kulula ukucabanga ngabakwaIsrayeli bejabulela lokhu okushiwo ngezitha zabo, kakhulukazi njengoba okuningi kwakwenziwa kubona uqobo. UAmose ubese esondela ekhaya, ememezela izahlulelo zikaNkulunkulu ebantwini bakwaJuda, omakhelwane bakwaIsrayeli baseNingizimu kulombuso osewuqembukelene phakathi.  Ekhulumela uNkulunkulu, uAmose ubala ukulahla kwabo uNkulunkulu, ukungalaleli kwabo imiyalo yaKhe, nezijeziso ezizobafikela (bheka uAmose 2:4, 5). Futhi, singabacabanga abantu embusweni waseNyakatho bejabula uma uAmose ekhomba iziphosiso zalabo ababazungezile. Kodwake uAmose uphendukela abalaleli bakhe.  Inxenye yokugcina yencwadi igxile ebubini bukaIsrayeli, ukukhonza izithombe, ukungalungi, nokuphindelela besilela emehlweni kaNkulunkulu.

`Funda kuAmose 3:9-11; 4:1, 2; 5:10-15; no 8:4-6.  Yiziphi izono axwayisa ngazo?`

Ngesikhathi uAmose ekubeka ngembhaba akushoyo nezixwayiso zakhe zikhuluma ngokubhujiswa, isigijimi sakhe siyoliswe ngokuncenga ukuba babuyele kuNkulunkulu wabo.  Lokho kuhlanganisa ukuvuselela ubulungiswa nokunakekela abampofu abaphila phakathi kwabo: “Kepha ukwahlulela makugobhoze njengamanzi, nokulunga njengomfula onganqamukiyo” (Amose 5:24).  Izindimana ezimbalwa zokugcina zesiprofetho sikaAmose zikhomba ukubuyiselwa okuzayo kwabantu bakaNkulunkulu (bheka uAmose 9:11-15): “Ngehora labo lokucwila kakhulu ekuhlubukeni nelwenswelo yabo enkulu, isigijimi sikaNkulunkulu kubona kwaku yileso sentethelelo nethemba.”—Ellen G. White, Prophets and Kings, ikhasi 283.

`Zikhona yini izikhathi lapho kudingeka sizimisele ukukhuluma ngamazwi aqosheme uma sikhuza umhlola?  Singabona kanjani uma inkulumo enjalo engafanelekile?`