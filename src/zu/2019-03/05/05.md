---
title:  UHezekeli
date:  31/07/2019
---

Uma besingabuza isixuku samaKrestu nge “zono zaseSodoma,” kungalindeleka ukuthi abaningi bavele babale izinhlobonhlobo zezono zakhona zocansi nokunye okunjalo. Angithi phela uGenesise 19:1-13 unikeza isithombe somphakathi ongcolile noshwabene osewuvuthiwe ukuba ubhujiswe. Kodwa nokho, impendulo ijulile kunalokho. Cabanga ngendlela uHezekeli achaza ngayo: “Bheka, nakhu ukona kukadadewenu iSodoma; ukuzidla, nokuzinza okuthuleyo kwakukhona kulo nakuwo amadodakazi alo, kepha aliqinisanga isandla sabampofu nabaswelayo” (Hezekeli 16:49).  Nakuba ngokusobala uNkulunkulu wayengeke abuthalalise obunye ububi obabutholakala kulomuzi, amehlo kaHezekeli lapha ayegxile ekungabini khona kobulungiswa kwezomnotho, nokunganakwa kwabaswelayo. Kungenzeka yini, ukuthi emehlweni kaNkulunkulu, lezono kwezomnotho zazizimbi njengalezo zocansi? Njengoba zilandela isikhathi sikaAmose, uMika, noIsaya, iziprofetho zokuqala zikaHezekeli zizwakalisa isixwayiso esifanayo sencithakalo ezayo. Kodwa, ngemuva kokuchithwa kweJerusalema yiBabiloni, nabantu balo bathunjwa, uHezekeli usegxila ngokuphelele esithembisweni sikaNkulunkulu sokubuyiselwa kwabo.

`Funda kuHezekeli 34:2-4, 7-16. Qhathanisa ukulinganisa kukaNkulunkulu inkohlakalo yabaholi bakwaIsrayeli, nokwelusa kwaKhe.  Indlela ababephatha ngayo “izimvu” ezibuthakathaka yehluke kangakanani nendlela yaKhe na?`

Noma babebabi kangangoba baze bafaniswa neSodoma, uNkulunkulu wayelokhu ebandonsela kuYe ngethemba lokubaguqula babuye ebubini babo.  Kulelicebo likaNkulunkulu lokuvuselela abantu baKhe, babezobuyiselwa ezweni lakubo, iJerusalema livuselelwe, nethempeli lakhiwe kabusha.  Imikhosi eyayiyalelwe uNkulunkulu yayizogujwa futhi, nezwe lehlukaniswe ngokulinganayo phakathi kwabantu kube ifa labo (bheka uHezekeli 47:13-48; 29.  Kubonakala kusobala ukuthi inhloso kaNkulunkulu kwaku ukuba icebo laKhe ngabantu baKhe elalinikezwe kuMose kuqala, nasebantwini bakwaIsrayeli ngemuva kokukhululwa eGibithe, lalizovuselelwa ngokubuya kwabantu baKhe ekuthunjweni.  Lokho kwakuhlanganisa nokunakekela ababuthakathaka emphakathini kanye nalabo abathathwa ngokuthi abangaphandle.

`Kubaluleke kangakanani kuwena ukuthi uNkulunkulu wethu unguNkulunkulu osinika ithuba lesibili—nangaphezulu—nakubantu baKhe abaphambukile ngemuva kokuthi belitholile ithuba lokukhetha ngobuhlakani?`