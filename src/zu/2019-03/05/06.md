---
title:  U-Isaya
date:  01/08/2019
---

`Funda uIsaya 1:15-23; 3:13-15; no 5:7, 8.  Ungakuchaza kanjani ukusabela komprofethi ngakubona kwenzeka emphakathini omzungezile?`

Intshumayelo kaIsaya yokuvula—izahluko ezinhlanu zokuqala—yingxubevange yokugxeka uhlobo lomphakathi abantu bakaNkulunkulu abasebeyiwo, izixwayiso zokwahlulelwa okuzayo ngenxa yokudeda kwabo kuNkulunkulu nokuqhubeka ebubini, nokuphiwa ithemba uma abantu bezobuyela kuNkulunkulu baguqule izimpilo zabo nomphakathi wabo. Kodwa mhlawumbe umuzwa onamandla kakhulu ozwakalayo emazwini akhe, owosizi.  Ngokuya ngendlela amazi ngayo uNkulunkulu ukuthi ungubani nokuthi yini ayifisela abantu baKhe, umprofethi ukhalela lokho okulahlekile, abantu abangenakubalwa abanganakiwe abadabukile, nokwahlulelwa okuzayo phezu kwesizwe.

U-Isaya uyaqhubeka ngaloluhlelo emsebenzini wakhe wokuprofetha.  Unxusa abantu ukuba bakhumbule lokho uNkulunkulu abenzele kona.  Futhi unika abantu ithemba lalokho uNkulunkulu afuna ukubenzela kona esikhathini esizayo.  Kanjalo-ke, abafune uNkulunkulu manje, ngoba lobudlelwane naYe obuvuselelwe buzohlanganisa ukuzisola ngobubi babo bamanje, nokuguqula izindlela abaphatha ngazo abanye.

Ezahlukweni 58 no 59, uIsaya ubuyela ekukhathazekeni ngodaba lobulungiswa. Uyaphinda achazele umphakathi lapho “ukwahlulelwa kubuyiselwa emuva, nokulunga bumi kude ngokuba iqiniso liyakhubeka esigcawini, nobuqotho abunakungena” (Isaya 59:14).  Kodwa ubuye aqinise ukuthi uNkulunkulu uyakubona lokhu nokuthi uyobahlenga abantu baKhe— “Bayakuza abahlengiweyo”  (Isaya 59:20).

Kuyo yonke incwadi kaIsaya, inxenye enkulu igxile ekumemezeleni ukufika kukaMesiya, Lowo oyohlumelelisa umbuso kaNkulunkulu emhlabeni, alethe ukwahlulela, ukulunga, umusa, ukuphiliswa, kanye nokubuyiselwa.

`Funda kuIsaya 9:6, 7; 11:1-5; 42:1-7; no 53:4-6.  Leziprofetho zihambisana kanjani nendlela oqonda ngayo impilo, umsebenzi, nokufa kukaJesu?  Leziprofetho zisitshelani ngenhloso yokuza kwaKhe kulomhlaba?`