---
title:  Usuku Lokwelapheka
date:  17/07/2019
---

Nakuba ekuqaleni umbono ngeSabatha nokugcinwa kwalo wawubanzi futhi ubandakanya konke, iSabatha lase liphenduke enye into kubaholi benkolo abaningi ngesikhathi uJesu elapha emhlabeni.  Esikhundleni sokuba usuku lokukhululeka nokulingana, iSabatha lase liphendulwe usuku lwemitheshwana nemigoqo yabantu.  Ezinsukwini zaKhe, uJesu wamelana nomqondo onjalo, kakhulukazi ukugidlabezwa kwayo kwabanye abantu. Kuyathathekisa ukuthi wakwenza lokhu ngokuphilisa abaningi ngeSabatha.  Kubukeka sengathi uJesu waphilisa ngamabomu ngeSabatha, kunezinye izinsuku, ukutshengisa ukubaluleka kokuthi lifanele libe njani iSabatha.  Izikhathi eziningi kulezindaba uJesu wayekhuluma ngokufaneleka kokuphilisa ngeSabatha, kanti abaFarisi babevame ukusebenzisa amazwi aKhe njengezaba zokuqhuba izinjongo zabo zokuthi abulawe.

`Funda izindaba zikaJesu ephilisa ngeSabatha kuMathewu 12:9-13, Marko 1:21-26, 3:1-6, naku Johane 9:1-16.  Zinto zini ezibaluleke kakhulu oziphawulayo kulezindaba?`

UJesu waqinisekisa ukuthi iSabatha libalulekile.  Sidinga ukubeka imingcele ezungeze isikhathi seSabatha, ligcineke likhethekile sivumele lesikhathi esifika kanye ngesonto sibe yithuba lokukhulisa ubudlelwane noNkulunkulu, nemindeni yethu, nebandla lethu, nomphakathi wethu. Kodwa ukugcina iSabatha akungabi into yethu sodwa, yobugovu. Njengoba washo uJesu wathi: “Kulungile ukwenza okuhle ngeSabatha.”  (Math. 12:12).

Amalunga ebandla amaningi enza umsebenzi omuhle wokunakekela abanye.  Kodwa abaningi bethu bayabona ukuthi sidinga ukwenza okungaphezulu ukuze sisize.  Siyazi ukuthi uNkulunkulu uyezwelana nalabo abadabukile, abacindezelwe, noma abanganakiwe, kanti nathi sifanele ukubanakekela. Ngoba siyaliwe ukuthi singenzi eyethu imisebenzi, sikhululiwe kwingcindezi yaphakathi nesonto, ngeSabatha siphiwe isikhathi sokugxila ekunakekeleni abanye njengenye yezindlela zokugcina iSabatha eqinisekile nesebenzayo: “Ngokusho komyalo wesine, iSabatha lakhethelwa ukuphumula nokukhonza. Yonke imisebenzi yasezinsukwini kufuneka iyekwe, kodwa imisebenzi yomusa nokusiza ihambisana nenhloso kaNkulunkulu…Ukudambisa ukuhlupheka, ukududuza abasosizini, umsebenzi wothando onika udumo osukwini olungcwele lukaNkulunkkulu.”—Ellen G. White, Welfare Ministry, p. 77.

`Yini enhle oyenzela abanye ngeSabatha?`