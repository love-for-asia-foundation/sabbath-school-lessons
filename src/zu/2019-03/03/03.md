---
title:  Izizathu Ezimbili ZeSabatha
date:  15/07/2019
---

`Funda kuEksodusi 20:8-11 noDuteronomi 5:12-15.  Lokhu kubhalwa ngezindlela ezimbili komyalo wesine kuhambisana kanjani?`

Ukukhumbula kuyinxenye ebalulekile yobudlelwane uNkulunkulu afuna ukukuvuselela nabantu baKhe, ubudlelwane obugxile ekuthini uNkulunkulu unguMenzi wethu noMsindisi wethu.  Yomibili lemikhakha iyabonakala ekubhalweni kokubili komyalo wesine, kanjaloke zixhumene kakhulu neSabatha nokugcinwa kwalo. Njengoba babephuma ezweni elalikhungethwe yizithixo eziningi kangako, abakwaIsrayeli babedinga ukukhunjuzwa indima kaNkulunkulu weqiniso njengoMdali.  ISabatha kwakuyindlela eqavile yokwenza lokho, eyagqanyiswa nakakhulu ukubonelela kwaKhe ngemana eyenezelwe ngosuku lokulungisela ngalunye, isibonela esinesisindo samandla aKhe okudala. Ku Eksodusi 20 umyalo wesine, uNkulunkulu njengoMdali wethu, uvezwe ngokusobala. Uma kuqhathaniswa, ukuhlangulwa kwabo, ukuhlengwa, nokusindiswa yikona okugxilwe kuko emthethweni wesine kuDuteronomi 5.  Lena yindaba abakwaIsrayeli okwakufuneka bayixoxe bephindaphinda; yayizokuba nohlonze kakhulu maSabatha wonke.  Indaba yabo yokuqala kwaku eyokuhlangulwa kwangempela ebugqilini baseGibithe, kodwa ngokukhula kolwazi lwabo lukaNkulunkulu nosindiso lwaKhe, iSabatha lalizokuba yisibonakaliso masonto onke nokugubha ukusindiswa kwasempefumulweni. Zombili lezi zikhuthazo zeSabatha zaziphathelene nokubuyiselwa kobudlelwane phakathi kukaNkulunkulu nabantu baKhe: “Ngabanika amaSabatha aMi abe luphawu phakathi kwethu, ukuze bazi ukuthi nginguJehova owabangcwelisa” (Hezekeli 20:12, NIV).  Futhi-ke, njengoba sesibonile, lokhu kwakungabhekisile kulabantu kuphela.  Babefanele ukwakhela phezu kwalesi sisekelo ekwakheni umphakathi omusha, lowo onesihe kwabangaphandle, nesibusiso emhlabeni wonkana.

“Ngalokho uJehova uNkulunkulu wakho wakuyala ukugcina usuku lweSabatha” (Duter. 5:15).  Ngokugcina iSabatha njengendlela yokukhumbula nokuhalalisa ukudalwa kwethu kanye nokusindiswa, singaqhubeka sikhule ebudlelwaneni bethu, hhayi kuphela noNkulunkulu, kodwa nalabo abasizungezile. UNkulunkulu unomusa kithina; ngakhoke, asibe nomusa kwabanye.

`Yiziphi izindlela ukugcina iSabatha okufanele kusenze ngazo sibe ngcono, sibe nesihawu, sinake, futhi sibe abantu abanesihe?`