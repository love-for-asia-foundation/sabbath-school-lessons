---
title:  Usuku Lokulingana
date:  16/07/2019
---

Enye into evela obala uma ufunda imiYalo eyiShumi kuEksodusi 20 nakuDuteronomi 5, ukuthi umyalo wesine iwona onemininingwane kakhulu kuneminye.  Njengoba eminye imiyalo  kwezinye izihumusho ibhalwe ngamagama amathathu kuphela (ngesiHeberu eminye ibhalwe ngamabili-nje),  umyalo wesine uchaza isizathu, ukuthi kanjani, nokuthi ubani okufanele akhumbule usuku lweSabatha.

`Funda kuEksodusi 20:8-11. Uthini umyalo ngezinceku nabafokazi, ngisho nezilwane imbala; kanti kusho ukuthini lokho?`

Okugqamile ngalemininingwane yeSabatha ukuthi kugxilwe kwabanye abantu. U-Sigve K. Tonstad uthi lomyalo wehlukile kuzo zonke izindlela zokuphila zasemhlabeni.  Umyalo weSabatha ngokusho kwakhe, “uklelisa izinto ngokubaluleka kwazo kusukela phansi kukhuphukele phezulu, hhayi zisuka enhla kuye enzansi, okunika ababuthakathaka nabangenamalungelo emphakathini ilungelo lokuqala.  Labo abakudinga kakhulu ukuphumula—izigqila, abafokazi, nezilwane ezithwala imithwalo—babalulwe ngokukhethekile.  Ekuphumuleni kosuku lwesikhombisa, abangenamalungelo, ngisho nezilwane ezingakwazi nokukhuluma, bathola okusizana nabo.”—The Lost Meaning of the Seventh Day (Michigan: Andrews University Press, 2009), amakhasi 126, 127. Umyalo ugxila ngokukhethekile ekunxuseni ukuthi iSabatha usuku lokuthokozelwa yibo bonke abantu.  Ngokuqondene neSabatha, sonke siyalingana.  Uma ungumqashi phakathi neviki, awunalo igunya lokusebenzisa izisebenzi zakho ngeSabatha.  Lokho kungenxa yokuthi uNkulunkulu wabanika nabo usuku lokuphumula.  Uma uqashiwe—noma uyisigqila— ekuphileni kwakho konke, iSabatha liyakukhumbuza ukuthi wadalwa ngokulinganayo nomqashi, futhi wasindiswa uNkulunkulu. UNkulunkulu uyakumema ukuthi ugubhe lokhu ngezindlela ezehlukile emsebenzini wakho owejwayelekile. Nalabo abangaphandle kwabagcina iSabatha—“nomfokazi osemzini wakho”: (Ekso. 20:10)—abahlomule ngeSabatha. Lomqondo wawuyinguquko emangalisayo endleleni uIsrayeli abuka ngayo izinto, besanda kuphuma ebugqilini nokubukelwa phansi.  Njengoba manje base bezokuba yizakhamizi ezweni elisha, uNkulunkulu akafunanga ukuthi bathathe imikhuba yabacindezeli babo baseGibithe.  Ngaphandle kokubanika imithetho ejulile yesizwe sabo, wabanika (empeleni, nathi sonke) isikhumbuzo esifika njalo ngeviki ngendlela ezwakalayo, ethi sonke siyalingana phambi kukaNkulunkulu.

`Ungabelana kanjani ngeSabatha emphakathini wakini, ngenye indlela, abomphakathi wakini bangahlomula kanjani ngokugcina kwakho iSabatha?`