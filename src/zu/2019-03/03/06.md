---
title:  Umhlaba Uthola Ukuphumula KweSabatha
date:  18/07/2019
---

Njengoba sesibonile, iSabatha laliyinxenye esembindini wempilo yesizwe sakwaIsrayeli. Kodwa isimiso seSabatha sasingaqondene nje nosuku olulodwa njalo ngeviki. Sasibandakanya nokuphumula okukhethekile njalo ngonyaka wesikhombisa, okwakuhamba kufinyelele kunyaka wejubili ngemuva kweminyaka eyisikhombisa ephindwe kasikhombisa, okusho ukuthi ngonyaka ka 50.

`Funda kuLevitikusi 25:1-7.  Yini egqamile ngalomyalo?  Ungawufaka ngayiphi indlela lomthetho empilweni yakho nasemsebenzini wakho?`

Unyaka weSabatha wawuthi umhlaba awungalinywa unyaka owodwa.  Yisenzo esimangalisayo sobunceku ngomhlaba, kanti ubuhlakani balokho njengekhono lezolimo buyaziwa. Unyaka wesikhombisa futhi wawubalulekile ezigqilini (bheka uEksodusi 21:1-11). Uma kwakwenzekile ukuthi omunye wakwaIsrayeli acwile ezikweletini aze azithengiswe abe yisigqila, kwakufuneka akhululwe ngonyaka wesikhombisa.  Ngokunjalo, izikweleti zazicishwa ekupheleni konyaka wesikhombisa (bheka uDutero. 15:1-11).

Njengemana uNkulunkulu ayipha uIsrayeli ehlane, ukungatshali emasimini unyaka wonke kwakuyisenzo sokwethemba ukuthi uNkulunkulu wayezohlinzeka ngokwanele ngonyaka ongaphambi kwalowo, nalokho umhlaba owawuzozimilisela kona ngonyaka weSabatha. Ngendlela efanayo, ukukhulula izigqila nokwesula izikweleti kwakuyisenzo somusa nesokwethemba amandla kaNkulunkulu okubonelela izidingo zabo. Ngenye indlela, abantu babedinga ukufunda ukuthi akudingekile ukucindezela abanye ukuze ukwazi ukuziphilisa. Izimiso zeSabatha kwakufuneka zihambisane ngokusondelene nokubuswa kwesizwe sakwaIsrayeli sonke.  Ngokunjalo, ukugcinwa kweSabatha namhlanje kumelwe kube yisenzo senkolo esenza umehluko kuzo zonke izinsuku zethu.  Ngendlela ebambekayo, iSabatha enye indlela yokuphila imiyalo kaJesu ukuthi sifune kuqala umbuso waKhe: “UYihlo osezulwini uyakwazi konke enikudingayo…futhi uzoninika konke enikudingayo” (Math. 6:32, 33, NLT).

`Yimuphi umehluko okufanele ukwenziwa ukugcinwa kweSabatha kwezinye izinsuku eziyisithupha zokusebenza kwakho? Vele phela, uma kusukela ngeSonto kuze kube ulwesiHlanu uyigovu, unomona, ungenandaba nabanye, kwenza mehluko muni uma ungenjalo ngeSabatha?  (noma ngempela ungakwazi yini ukungabi njalo ngeSabatha uma evikini lonke uphila kanjalo?)`