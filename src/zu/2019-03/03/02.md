---
title:  Imana Eyanele
date:  14/07/2019
---

Ngemuva kweminyaka yobuqgqila nokwehla kwezinga lokuphila okuhambisana naleso simo sabantu abacindezelwe, uNkulunkulu wayefuna ukuphakamisa amaIsrayeli ayesanda kukhululeka, ewakhomba endleleni entsha yokuphila, ewanika imithetho yokubusa kahle isizwe sawo.  Kodwa enye inxenye yokuqala yaloluhlelo kwakuyisifundo esiwumfanekiso ophathekayo.  Kulo lonke uhambo lwabo lweminyaka engu 40 ehlane, lokhu kuhleleka kwempilo, ubufakazi bokubonelela kukaNkulunkulu nokuzidela, kwakufanele kube yinxenye yesiko lesizwe sakwaIsrayeli.  Kweza ngesimo semana, ukudla okwakuvela njalo ekuseni emhlabathini enkanjini yakwaIsrayeli.

`Funda kuEksodusi 16:16-18.  Ucabanga ukuthi sasisho ukuthini isilinganiso esibekelwe umuntu ngamunye esigcizelelwe kulezindimana?`

Ku 2 Korinte 8:10-15, uPawulu ucaphuna lendaba njengesibonelo sokuthi amaKrestu anganikela kanjani: “Ukuze kuthi ngalesi sikhathi inala yenu isize bona ekusweleni kwabo ukuba nenala yabo isize nina ekusweleni kwenu, kube khona ukulingana” (ndim. 14). Isifundo kumaIsrayeli kanye nathi ukuthi uNkulunkulu uhlinzeke ngokwanele abantu baKhe nendalo yaKhe. Uma sithatha kuphela lokho esikudingayo, sizimisele ukwabelana nabanye ngokusalayo, wonke umuntu uzoboneleleka, ahlinzekeleke.  Ukubutha imana eyanele lolosuku kwakudinga ukuthi abantu bethembe ukuthi iyokuba khona nangosuku olulandelayo. Abantu abacindezelwe njengezigqila zakwaIsrayeli, bavame ukunaka ezabo bodwa izidingo, kodwa uNkulunkulu wayefuna ukubatshengisa impilo yokwethemba, eyokuphana, nokwabelana.

Kodwa kwakukhona nolunye uhlangothi olubalulekile kulelisiko.  Njalo ngosuku lokulungisela, kwakuvela isilinganiso esiphindwe kabili semana emhlabathini, kanti ngalelo langa, lona lodwa, abantu babebutha imana eyenezelwe, ukulungisela iSabatha. Umhlinzeka owenezelwe wangeSabatha kwaku enye indlela yokuthi bafunde ukwethemba uNkulunkulu ngazo zonke izidingo zabo.  Lemana eyenezelwe, isenzo somusa kaNkulunkulu, yenza ukuthi bathakasele ngokugcwele ukuphumula uNkulunkulu ayebathembise kona ngeSabatha losuku lwesikhombisa.

`Yini esingayenza ngolokulungisela oluzosisiza sithakasele kangcono lokho uNkulunkulu asilungisele kona ngeSabatha?`