---
title:  Isiphambano SikaKrestu
date:  15/08/2019
---

Kuyaduduza ukuthi uNkulunkulu unguNkulunkulu obona futhi ozwa izikhalo zabampofu nabacindezelwe.  Ukuthi uNkulunkulu, ngesimo sikaJesu, wabekezelela sonke isihluku, ingcindezelo, nokungalungi kwalomhlaba, kuyamangalisa. Phezu kwaso sonke isihe nokulunga okwatshengiswa uJesu empilweni yaKhe nasemsebenzini waKhe, wabulawa ngenxa yenzondo, umona, nokungalungi.

Kusukela emithandazweni kaJesu yomunyu ensimini yaseGethsemane kuye ekuboshweni kwaKhe, “ukuthethwa kwecala,” ukuhlushwa kwaKhe, ukubhinqwa, ukubethelwa, nokufa, wabekezelela ubuhlungu obushaqisayo, isihluku, ububi, nengcindezelo.  Konke lokhu kwenziwa kwaba buhlungu ngokwedlulele ngenxa yobumsulwa baKhe, ukuhlanzeka kwaKhe, nokulunga kwaKhe: “Wazenza into engelutho ngokuthatha yona leyo mvelo yenceku, wenziwa ngesimo somuntu.  Esenjengomuntu, wazithoba ngokulalela kwaze kwaba sekufeni—ukufa kwesiphambano!” (Filipi 2:7, 8, NIV).  Ngokubuka esibukweni sendaba yosindiso, sibona ubuhle bomhlatshelo kaJesu ngenxa yethu, kodwa asingakhohlwa yisihluku sokuhlupheka nokuphathwa okungenabulungiswa adlula kukho.

`Funda kuIsaya 53:3-6.  Kusitshelani lokhu ngalokho okwenzeka kuJesu, ongenacala ehluphekela abanecala?  Kusisiza kanjani ukuze siqonde ukusihluphekela kwaKhe?`

Ngesimo sikaJesu, uNkulunkulu uyazi ukuthi kunjani ukuba yisisulu sobubi nokungalungi. Ukubulawa komuntu kuyashaqisa; ukubulawa kukaNkulunkulu kushaqisa ngokwedlulele. UNkulunkulu wazihlanganisa nathi kulesimo sethu sokuwa ngendlela yokuthi singangabazi isihe saKhe esikhulu, uzwelo nokwethembeka kwaKhe: “Ngokuba asinaye umPristi omkhulu [uJesu] ongenakuzwelana nobuthakathaka bethu, kepha olingiwe kukho konke njengathi, engenasono” (Heberu 4:15).  Yeka lokho kwembulwa kwesimilo sikaNkulunkulu wethu! Besingaqalaphi-nje nokucabanga ngezindaba ezinhle ngoNkulunkulu esikhomba kuYe isiphambano?

`Kukho konke esikwenzela uNkulunkulu, kakhulukazi ukusiza abaswelayo, kudingeke ngani ukuthi ngaso sonke isikhathi sibeke ukufa kukaJesu owafa esikhundleni sethu, engafeli thina sodwa kodwa nalabo esibasizayo, endaweni egqamile yomsebenzi wethu nenjongo yethu na?`