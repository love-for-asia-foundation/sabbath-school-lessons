---
title:  Ukuhlanzwa Kwethempeli
date:  14/08/2019
---

Uma sifunda indaba kaJesu ezincwadini zevangeli, sivame ukuthathekiswa ubumnene baKhe—ukunaka kwaKhe abagulayo nezingane, ukucinga kwaKhe abalahlekile, nenkulumo yaKhe ngombuso kaNkulunkulu.  Lokhu kwenza uma sesimbona enza izinto ngokuhluthuka, kakhulukazi ngokubhekiswe kubaholi bezenkolo basezinsukwini zaKhe, neminye yemikhuba yabo, kusimangaze.

`Funda kuMathewu 21:12-16, Marko 11:15-19, Luka 19:45-48, noJohane 2:13-17. Kubaluleke ngani ukuthi lezindaba ezifanayo zibhalwe kuwona omane amavangeli?`

Akumangalisi ukuthi lesigameko sifakwe kuzo zozine izincwadi zevangeli. Yindaba egcwele okuningi okuthathekisayo, umnyakazo, nemizwa.  UJesu waye phatheke kabi ngendlela ithempeli elalisetshenziswa ngayo nangokuthengiswa kwezilwane zomhlatshelo esikhundleni sokukhonza kweqiniso.  Lokhu kwakululaza umhlatshelo omelwe yilezo zilwane—ukufa ayezokufa ngenxa yezono zomhlaba!

Ukuthatha isinyathelo esifana naleso into eyayaziwayo kubaprofethi bamaHeberu. Leliphuzu liyathintwa kuzo zozine izincwadi zevangeli, uJesu, noma ababhali balezincwadi zevangeli, becaphuna kuIsaya, uJeremiya, noma amaHubo ukuchaza okwakwenzeka kulendaba. Abantu bamthatha njengomprofethi uJesu (bheka kuMathewu 21:11), beza kuYe ngesikhathi ephilisa, efundisa egcekeni lethempeli ngemuva kokuxosha abathengisayo nabashintshiselana ngemali. Abantu bathola ukwelapheka ngokuthintwa uYe nethemba lakhula ezinhliziyweni zabo ngesikhathi bemuzwa efundisa. Abaholi bezenkolo nabo babona ukuthi uJesu ungumprofethi—engumuntu oyingozi ezikhundleni abaziphethe nozinzo ekuhlaleni—basuka benza itulo lokumbulala ngendlela efanayo ababengaphambi kwabo abenzela ngayo abaprofethi uzungu eminyakeni engaphambili (bheka lokhu kuqhathanisa kuLuka 19:47, 48).

`Njengamalunga ebandla, singayidlala kanjani indima yethu ukuze siqiniseke ukuthi izindlu zethu zokukhonzela zingabi yizindawo ezidinga lokho okwadingeka ethempelini ezinsukwini zikaJesu?  Singazigwema kanjani lezinto eziyingozi enkolweni yethu? Empeleni, yini ezinye zazo?`