---
title:  Mary’s Song
date:  11/08/2019
---

Cabanga ngokwenzekayo: uMariya wayethole umyalezo ovela engelosini uGabriyele ezinsukwini ezimbalwa ezedlule. Watshelwa ukuthi uzokuba unina kaJesu, iNdodana yoPhezukonke.  Engakatsheli muntu ngalokho, uyahamba uvakashela uElizabeth, isihlobo sakhe esesikhulile, naye okhulelwe ingane yesimangaliso.  Ngokukhanyiselwa uMoya, uElizabeth wayifunda ivaliwe indaba kaMariya engakakhulumi nokukhuluma uMariya, bobabili babonga izithembiso nobuhle bukaNkulunkulu.

`Funda kuLuka 1:46-55.  Qaphela ukuxutshwa kokudumisa phakathi kwalokho okwakumiselwe yena yedwa—“Ngokuba uSomandla ungenzele izinto ezinkulu” (Luka 1:49)—nokubandakanya nabanye.  Kungani ukudumisa nokukhonza kwethu uNkulunkulu kufanele ukuhlanganisa okwethu ngabanye ngabanye, nokwabanye?`

Leli, yiculo eliyisimanga, elingangena kahle-nje encwadini yamaHubo noma emibhalweni yabaprofethi bamaHeberu.  UMariya uyachichima ngokumangala nokubonga uNkulunkulu. Ngokusobala, wayeseke wambona uNkulunkulu esebenza empilweni yakhe, kodwa futhi wazi kahle kamhlophe ngomgomo kaNkulunkulu ngesizwe sakubo nabantu bonke. Kodwa ngokwazi kukaMariya, uNkulunkulu akagcini ngokuba namandla nokufanela udumo, futhi unomusa, kanti ubonakala ebanake ngokukhethekile abathobekile, abacindezelwe, nabampofu.  Ingelosi yayisanda kuhamba-nje ngemuva kokumemezela “izindaba ezimnandi” zokuthi uMariya uzothola umntwana ngesikhathi uMariya useyahlabelela uthi: “ Uwisile amakhosi ezihlalweni, uphakamisile abantukazana. Abalambileyo ubasuthisile ngezinto ezinhle, abacebileyo ubamukise ze” (Luka 1:52, 53). Zisuka phansi-nje ekuqaleni kwendaba kaJesu emhlabeni, wethulwa njengombusi (bheka uLuka 1:43)—kodwa njengombusi wohlobo olwehlukile lombuso.  Njengoba abahlaziyi abaningi besho, umbuso kaNkulunkulu owawuzomiselwa uJesu kwakuzokuba “umbuso ophendula amatafula” uma uqhathaniswa nemibuso eyejwayelekile yalomhlaba.  Uma kuchazwa umbuso kaJesu, izikhondlakhondla nezicebi yizona ezingabalulekile, bese kuthi abampofu nabacindezelwe bakhululwe, “beneliswe” baphakanyiswe.

`Njengoba ibandla liwumfanekiso wombuso kaNkulunkulu, liphumelela kangakanani ekubonakaliseni “lombuso ophendula amatafula” ochazwe uMariya?  Ingafanekiswa kanjani leyonto, kodwa ngaphandle kokucwasa izicebi nezikhondlakhondla, obani abanye ababezothola uthando lukaKrestu?`