---
title:  Zesuliwe Izinyembezi Nobuhlungu Abusekho
date:  12/09/2019
---

`Funda Isambulo 21:1-5, 22:1-5 bese uthatha isikhathi ucabange ukuthi ukuphila kuyoba njani njengoba kuchazwe la.  Kungani kulukhuni ukucabanga ngempilo lapho kungekho isono, ukufa, ubuhlungu, nezinyembezi?`

Indlela iBhayibheli elichaza ngayo impilo yethu emhlabeni ongenasono imangalisa ngokungangabazeki futhi kusekuncane kunalokho okusilindele.  Nakulezindimana, kuchazwa kakhulu lokho okungeke kube khona ngokulinganayo nokuyokuba khona. Njengoba thina sazi lomhlaba kuphela-nje, kulukhuni ukucabanga impilo lapho kungekho ubuhlungu nokuhlupheka, ukufa nokwesaba, ukungalungi nobumpofu.

Akusikho kuphela ukuthi lezinto ziyobe sezingekho, kodwa indlela yokuchaza lapha isitshela nokuyokwenziwa uNkulunkulu ngesandla saKhe: “Azesule izinyembezi emehlweni abo” (Samb. 21:4).  Maqondana nalabo abayobe besindisiwe, isihe sikaNkulunkulu ngalabo ababehlukumezeka kuwo wonke umlando wabantu sifinyelela esiqongweni ngalomusho uwodwa-nje.  Akagcini ngokuphelisa ukuhlupheka kwabo, kodwa ngesaKhe isandla wesula izinyembezi zabo.

Sishayekile sinjalo, sinezibazi ezibangwe yimpilo yesono nokungabikho kobulungiswa, singabona encwadini yeSambulo ufifana ngomsebenzi wokuselapha thina sonke ebesikade siyizisulu zesono ngezindlela eziningi ezehlukene.  Echaza umuthi wokuphila, uJohane uthi “amaqabunga omuthi awokuphiliswa  kwezizwe” (Samb. 22:2).  Futhi, uNkulunkulu ubonakalisa ukuqonda kwaKhe nozwelo lokuthi kusho ukuthini ukuba umuntu, ukuzwa, ube namava, ufakaze, uze ube nesabelo ebubini balomhlaba.  Icebo laKhe lokudala lomhlaba kabusha lihlanganisa nokusenza basha, siphiliswe sonke ngabanye.

Kuze kufike leso sikhathi, sifuna ukuba yikho konke esingaba yikho kuKrestu, senze indima yethu noma inamaphutha, noma incane kangakanani, ukusiza labo abasizungezile abadinga usizo esinamandla okubapha lona.  Noma ngabe yini—amazwi omusa, ukudla okushisayo, usizo ngezempilo, umsebenzi wokwelapha amazinyo, izembatho, ukweluleka—noma yini esingayenza,  asiyenze ngalokho kuzithoba, ukuzidela, nothando, okwabonakaliswa uJesu esesemhlabeni. Yebo khona, umhlaba usazoqhubeka nobubi phezu kwayo yonke imizamo yethu emihle. Wayekwazi lokho uJesu; kodwa, akuzange kumvimbe ekusizeni abanye, nathi akungasivimbi.