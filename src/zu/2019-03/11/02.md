---
title:  “Kuyoze Kube Nini, Nkosi”
date:  08/09/2019
---

Kulo lonke iBhayibheli, kukhona isikhalo esiphindwa njalo esivela ebantwini bakaNkulunkulu—kakhulukazi labo abayizigqila, abadingisiwe, abacindezelwe, abampofu, noma yikuphi okunye ukungalungi noma usizi—esithi uNkulunkulu akangenelele.  Izigqila eGibhithe, uIsrayeli eBabiloni, nabanye abaningi bakhala kuNkulunkulu ukuthi abone, ezwe ukuhlupheka kwabo, alungise umonakalo.  Kunjalo-nje neBhayibheli lisinika izibonelo eziningi zomsebenzi kaNkulunkulu wokuhlangula nokwenza kabusha abantu baKhe, ngezinye izikhathi aze abaphindiselele kubacindezeli babo nezitha zabo. Kepha lokuhlangulwa kwakuvame ukuba okwesikhashana-nje, abaprofethi abehlukene beqhubeka bekhuluma ngokukhululwa okuphelele ekugcineni, lapho uNkulunkulu eyophelisa khona ububi, aphakamise abanyathelwe phansi.  Khona manjalo, labaprofethi babeqhubeka nesikhalo esithi “Kuyoze kube nini, Nkosi?”  isibonelo: ingelosi yabuza ngokudingiswa kukaIsrayeli, yathi: “Jehova Sebawoti, koze kube nini ungabi nasihe kulo iJerusalema”? (Zakariya 1:12).

AmaHubo agcwele izikhalo ngokubonakala kuyimpumelelo nokunethezeka kwababi ngesikhathi abalungile behlukumezeka, bexhashazwa, bempofu.  Umhlabeleli uyaphindelela ekhala ukuba uNkulunkulu angenelele, ebona ukuthi umhlaba awenzi ngendlela uNkulunkulu ayeyihlelele wona, naye uphinda isikhalo sabaprofethi nalabo abacindezelwe, uthi: “Kuyoze kube nini, Nkosi?”  (bheka iHubo 94:3-7, njengezibonelo). Ngenye indlela, kulukhuni ukubekezelela ukungabikho kobulungiswa kulabo abakholelwa kuNkulunkulu

wobulungiswa nofisela bonke abantu baKhe ubulungiswa. Abantu bakaNkulunkulu bayolokhu bengenakho ukubekezelela ukungalungi emhlabeni-- ukubonakala sengathi uNkulunkulu akenzi lutho esinye isizathu sokungabekezeli.  Kungakhoke kuqhamuka lemibuzo elukhuni yabaprofethi ethi: “Ngiyakukuncenga kuze kube nini, Jehova, ungezwa, ngikhala ngendluzula, ungasindisi, na? (Habakuki 1:2). Isikhalo esifanayo sikhona naseTestamenteni eliSha, lapho nendalo uqobo ifanekiswa ibubula kuNkulunkulu ukuthi ahlangule, adale kabusha (bheka amaRoma 8:19-22).  KuSambulo 6:10, lesikhalo esithi “Kuyoze kube nini, Nkosi?” senzelwa labo abafela inkolo yabo.  Kodwa kuseyiso leso sikhalo, esicela uNkulunkulu ukuba angenelele ngenxa yabantu baKhe abacindezelwe nabahlushwayo.

`Funda kuLuka 18:1-8.  Uthini uJesu ngempendulo kaJesu kulezikhalo eziphindwa njalo nemithandazo yabantu baKhe bethi akenze okuthile ukubasiza?  Lokhu kuxhumene kanjani nesidingo sokukholwa?`