---
title:  Uhlobo Oluthile Lwethemba
date:  09/09/2019
---

Inkolo ivame ukugxekwa ngokuthi yenza abantu banganaki ukuphila kwalapha emhlabeni, bagxile ezweni elingcono elingaphesheya kwengcwaba.  Lokugxekwa kuthi ukugxila kwelinye izwe yindlela engcwele yokubalekela amaqiniso alomhlaba, bese abakholwayo bangabi usizo emhlabeni nasemphakathini.  Ngezinye izikhathi abazalwane bayazibizela ukugxekwa, ngokuthi bashumayela, baphile umqondo onjalo. Futhi-ke, sinezibonelo ezishaqisayo zalabo abaphethe bethi abampofu nabacindezelwe abavele bamukele isimo okwamanje ngoba uma esebuya uJesu, konke kuyolunga.

Yebo, umhlaba wethu uyindawo ewile, eyonakele, nedabukisayo—futhi akulona icala ukulangazelela isikhathi lapho uNkulunkulu eyoqondisa khona lomhlaba; lapho esephelisa ukungalungi, ubuhlungu, nosizi; nalapho eyoqeda khona ukungahleleki okukhona manje ngombuso waKhe wenkazimulo nokulunga.  Vele phela, ngaphandle kwalelothemba, ngaphandle kwaleso sithembiso, asinalo nelincane ithemba. Eshumayela ngokuphela komhlaba, (bheka uMathewu 24 no 25), uJesu wasebenzisa inxenye yokuqala yentshumayelo yaKhe echaza isidingo sokuphepha, aze athi”ukuba lezo zinsuku bezingafinyeziwe, bekungeke kusinde noyedwa umuntu” (Math. 24:22).  Kodwa lokho kuyisingeniso-nje sezithembiso ezimqoka zikaNkulunkulu.  Ukugxila kakhulu noma kancane emkhakheni “wokuphepha” walelithemba lobuKrestu kungasilahlekisela ngamaphuzu amqoka ayeshiwo nguJesu.

`Funda kuMathewu 24 no 25.  Ngokufunda kwakho, imaphi amaphuzu abaluleke kakhulu kulentshumayelo kaJesu? Ungazibeka kanjani ngokufingqiwe iziyalo zikaJesu mayelana nokuthi siphile kanjani sisalindele ukubuya kwaKhe na?`

Lokho esikholwa yikho mayelana nekusasa kunomthelela omkhulu endleleni esiphila ngayo manje.  Ukwethemba izithembiso zikaNkulunkulu mayelana ngekusasa lomhlaba wethu kufanele kube yisizathu sokusebenza ngokukhuthala, ugqozi lwempilo ejulile eyenza umehluko kwabanye abantu.

`Kufanele ithemba lokubuya kukaJesu libe nomthelela onjani endleleni esiphila ngayo manje, kakhulukazi maqondana nokusiza abaswelayo?`