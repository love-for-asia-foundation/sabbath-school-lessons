---
title:  Ithemba Lovuko
date:  10/09/2019
---

Ithemba lamaKrestu lokubuya kukaJesu akusikho-nje ukulangazelela ikusasa elikhazimulayo.  KumaKrestu okuqala, uvuko lukaJesu ngokomzimba kwaqinisekisa isithembiso sokubuya kwaKhe njengento yangempela.  Uma wayekwazi ukubuya ekufeni— okuyinto ababezibonele ngawabo—ngokuqinisekile wayezobuya azoqedela umsebenzi wokususa isono nemiphumela yaso, awenze kabusha umhlaba (bheka ku 1 Korinte 15:22. 23).   Kumpostoli uPawulu, uvuko lwaluyingqikithi yethemba lokubuya kukaJesu. Wayezimisele ukubeka engcupheni yonke into ayeyishumayela ngenxa yalesigameko esiyisimangaliso esikhulu kulendaba kaJesu.  Uthi:  “Kepha uma uKrestu engavuswanga, ukukholwa kwenu akusizi lutho” (1 Kor. 15:17).  Cabanga ngalamazwi akhe nokuthi uvuko lukaKrestu lubaluleke kangakanani kukho konke esikwethembayo.

`Funda ku 1 Korinte 15:12-19.  Ungamchazela uthini umuntu onomdlandla kodwa engelona ikholwa, ukuthi kungani iqiniso lovuko libaluleke kangaka ethembeni lomKrestu na?`

Ukubona uJesu owayevusiwe, kwaguqula abafundi bokuqala.  Njengoba sesibonile, uJesu ngaphambili wayeke wabathuma ukumemezela umbuso kaNkulunkulu (bheka uMath. 10:5-8), kodwa ukufa kukaJesu kwadikibalisa isibindi sabo kwashabalalisa namathemba abo.  Ukuthunywa kwabo okwalandela lapho (bheka kuMath. 28:18-20), abakunikwa uJesu ovuke ekufeni, okwanezelwa ngamandla kaMoya oNgcwele (bheka iZenzo 2:1-4), kwabafaka endleleni yokuguqula umhlaba, nokuphila ngokombuso uJesu ayewumisile. Sebekhululwe ekwesabeni ukufa namandla akho, abazalwane baphila futhi babelana ngesibindi egameni likaJesu (bheka isibonelo ku 1 Korinte 15:30, 31).  Ububi obuletha ukufa, yibo lobo obuletha ukuhlupheka, ukungalungi, ubumpofu, nencindezelo ngayo yonke imikhakha yako.  Kodwa, ngenxa kaJesu nokunqoba kwaKhe ukufa, ngelinye ilanga konke lokhu kuyopheliswa.  “Isitha sokugcina esiyochithwa, ukufa” (1 Korinte 15:26).

`Okusalayo, noma ngabe sisiza bani manje, bayogcina befile bonke. Leliqiniso elibabayo lisifundisa kanjani ngokubaluleka kokutshela abanye abantu ngethemba abangalithola ekufeni nasekuvukeni kukaJesu na?`