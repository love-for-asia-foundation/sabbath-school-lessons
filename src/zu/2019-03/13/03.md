---
title:  Insali Eyizinceku
date:  23/09/2019
---

Incazelo eyejwayelekile yabantu bensali baseBhayibhelini, itholakala kuSambulo 12:17: labo “abagcina imiyalo kaNkulunkulu, benobufakazi bukaJesu Krestu” (bheka neSamb. 14:12).  EBhayibhelini, lezimpawu zichaza abantu bakaNkulunkulu kulesikhathi sokugcina somlando womhlaba.  Kodwa futhi, ezindabeni zeBhayibheli, singathola izibonelo zendlela lensali eyenza ngayo izinto, kakhulukazi indlela labantu abasiza ngayo abanye.

`Isibonelo sikaMose mayelana nalokhu siyethusa.  Funda kuEksodusi 32:1-14.  Yikuphi okufanayo lapha phakathi kukaMose nensali echazwe kuSambulo 12:17?`

Ethukuthelele uIsrayeli, uNkulunkulu wayesesho ukubaqeda, bese kuthi izithembiso azenza kuAbrahama—zokuthi izizukulwane zakhe ziyokuba yisizwe esikhulu—ziyokuba ezikaMose nomndeni wakhe (bheka uEks. 32:10). Kodwa uMose akakuthandanga lokho. Esikhundleni salokho, uMose waba nesibindi sokuphendulana noNkulunkulu, esho nokusho ukuthi uma uNkulunkulu eqhubeka nalokho athi uzokwenza ngeke kubukeke kahle (bheka uEks. 32:11-13).  Kodwa uyaqhubeka azibeke engcupheni elokhu enxusa uNkulunkulu. UMose wayethwele kanzima ehola labantu ehlane.  Babelokhu bekhononda kusukela ekuphumeni kwabo ebugqilini.  Kodwa, uMose uthi kuNkulunkulu: “Uma ungabathetheleli, ake ungesule encwadini yaKho oyilobileyo” (Eks. 32:32).  UMose uncama ukulahlekelwa uphila kwaphakade ukuze kusindiswe labo ayekade ehamba nabo yonke indlela. Leso yisibonelo esiqavile sokuzidela sokuncengela labo abangakufanele ukuncengelwa! Kuyisifanekiso esinamandla secebo losindiso! “Njengoba uMose wayencengela uIsrayeli, ukwesaba kwakhe kwagqitshwa ukushisekela kwakhe nothando ngalabo ayebenzele okukhulu kangaka eholwa yisandla sikaNkulunkulu.  UNkulunkulu wakulalela ukuncenga kwakhe, wawamukela umthandazo wakhe owawungenakuzicabangela.  UNkulunkulu wayeseyihlolile inceku yaKhe; wavivinya ukwethembeka kwayo nothando eyayinalo ngalabo bantu abangenakubonga, nabaphambukile endleleni.  UMose wakumela ngendlela ehloniphekile ukuvivinywa.  Ukuthanda kwakhe uIsrayeli kwakungaqhutshwa ukuzicabangela. Impumelelo yabantwana bakaNkulunkulu abakhethiwe yayibaluleke kuyena ngaphezu kodumo lwakhe, nangaphezu kwelungelo lokuba uyise wesizwe esikhulu. UNkulunkulu wathokoza ngokukholeka kwakhe, inhliziyo yakhe ethobekile, nobuqotho bakhe, wamnika ukuba umelusi othembekile, ahole uIsrayeli ukuya ezweni lesithembiso.”— Ellen G. White, Patriarchs and Prophets, ikhasi 319.

`Lokhu kusitshelani mayelana nokuthi sifanele ukubaphatha kanjani abaphambukile abasizungezile?`