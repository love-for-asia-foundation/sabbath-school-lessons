---
title:  Umusa Ngaphakathi Ebandleni
date:  25/09/2019
---

Ekuqaleni kwencwadi kaJobe, uNkulunkulu ukhomba uJobe nokwethembeka kwakhe njengesibonelo sobuhle bezindlela zikaNkulunkulu nendlela asebenzela ngayo abantu abawile (bheka kuJobe 1:8).  Kuyathathekisa ukuthi uNkulunkulu uvumela udumo lwaKhe lwencike ekuthini abantu baKhe baphila kanjani la emhlabeni.  Kodwa uPawulu uyenaba ngalokhu kwethemba kukaNkulunkulu abanye “abangcwele” baKhe, wabandakanya nebandla: “Ukuze imibuso nabanamandla emazulwini baziswe manje ngebandla ukuhlakanipha okuninginingi kukaNkulunkulu ngokwecebo laphakade” (Efesu 3:10).

`Funda kwabaseEfesu 2:19.  Ucabanga ukuthi kuhlanganiswe nani kulomqondo othi ibandla “liyindlu” kaNkulunkulu?  Ukuchazwa okunje kufanele kube namthelela muni endleleni ibandla elisebenza ngayo?`

Noma yimuphi umphakathi noma inhlangano,  ukuthi lowo mphakathi noma inhlangano iwaphatha kanjani amalunga ayo, kuyisibuko salokho ekholelwa kukona.  Njengendlu kaNkulunkulu, umzimba kaKrestu nomphakathi wakwaMoya, ibandla linobizo okuyilona oluphakeme kakhulu lokuphila amazwi athi: “Ngokuba uNkulunkulu kasiye owesiyaluyalu kepha ngowokuthula—njengokuba kunjalo emabandleni onke abangcwele” (1 Korinte 14:33), Izimpawu zobulungiswa, umusa kanye nothando—njengoba zibonakaliswe ukulungeni kukaNkulunkulu, nomusa waKhe nothando lwaKhe—mazibuse konke okwenzekayo ebandleni.  Kusukela ebandleni langakini kuye ebandleni emhlabeni wonke, lezimiso akube yizona eziqondisa abaholi bebandla indlela abahola ngayo, abenza ngayo izinqumo, nokunakekela “omncinyane walaba” ebandleni.  Futhi aziqondise indlela esixazulula ngayo izimpikiswano ezivelayo izikhathi ngezikhathi phakathi kwabazalwane. Uma singakwazi ukuphatha amalunga ethu ngendlela enobulungiswa nenhlonipho, singakwenza kanjani lokho kwabanye abantu?

Uma ibandla liqashe abantu, kufanele libe umqashi onesandla esivulekile, ocabangela abantu ngaphezu kwanoma yini enye into, lilwisane nokuphathwa kabi kwamalunga alo. Amabandla kufanele abe yizindawo eziphephile, lapho wonke amalunga enza konke okusemandleni ukuvikela ababuthakathaka.  Futhi, njengoba sibona ebandleni lokuqala, amalunga ebandla kufuneka azimisele ukunikela ngenxa “yomndeni” webandla lawo ohluphekayo noma oswele. UJesu wakusho lokhu ngendlela ephoqayo, ethi lokhu ngeke kugcine-nje ngokuguqula abakholwayo, kodwa futhi kuzotshengisa ukuqiniseka kokukholwa kwabo kulabo ababukelayo: “Ngininika umyalo omusha wokuba nithandane; njengalokhu nginithandile, nani nithandane.  Ngalokho bonke bayakukwazi ukuthi ningabafundi bami uma nithandana” (Johane 13:34, 35).