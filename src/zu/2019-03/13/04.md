---
title:  Ukufinyelela Emiphefumulweni
date:  24/09/2019
---

Uma kuxoxwa emabandleni ngezinye izikhathi kuphikiswana ngokuthi yikuphi okumelwe kugxilwe kukho—umsebenzi wokusiza umphakathi noma umsebenzi wevangeli, ukunaka abampofu noma ukufakaza, ubulungiswa noma uvangelo.  Kodwa uma siyiqondisisa kahle yonke lemikhakha, sibone nokusebenza kukaJesu, uyaphela umehluko, sibone ukuthi ukushumayela ivangeli nokwenza umsebenzi wokusiza abanye, kusondelene kakhulu. Kwesinye sezicaphuno zika Ellen White esaziwa kakhulu, wachaza kanje: “Yindlela yokusebenza kaKrestu kuphela ezosiphumelelisa ekufinyeleleni ebantwini. UMsindisi waxubana nabantu njengaLowo obafisela okuhle kodwa, wazuza ukwethenjwa yibo. Wase ethi kubo: “Ngilandeleni.”……

“Abampofu badinga ukusizwa, abagulayo banakekelwe, abadabukile nabashonelwe baduduzwe, abaswele ulwazi bafundiswe, abangenamava balulekwe. Sidinga ukukhala nalabo abakhalayo, nokuthokoza nabathokozayo.”—Ellen G. White, The Ministry of Healing, ikhasi 143. Njengoba sesibonile, lezenzo ezimbili zombuso—ubulungiswa novangelo—zaziphothene kakhulu, kungekuphela emsebenzini kaJesu, kodwa nangesikhathi ethuma abafundi baKhe bokuqala ethi: “Ekuhambeni kwenu shumayelani nithi: ‘Umbuso wezulu ususondele.’Phulukisani abagulayo, nivuse abafileyo, nihlambulule abanochoko, nikhiphe amademoni.  Namukelisiwe ngesihle, yiphani ngesihle” (Math. 10:7, 8). Ngamafuphi enye yezindlela ezinhle kakhulu zokufinyelela kwabanye abantu nesigijimi sethu ukuhlangabezana nezidingo zabo.

`Funda ku 1 Petru 2:12 nakwabaseFilipi 2:15. Bathini oPetru noPawulu ngamandla okufakaza ngemisebenzi emihle eyenziwa abantwana bakaNkulunkulu?`

Ngolwazi oluthe xaxa lwezindaba ezinhle zikaNkulunkulu, uvangelo alwenzi umqondo uma kungekho ukushisekelela abantu.  Izindimana ezifana no 1 Johane 3:16-18 noJakobe 2:16 zigcizelela ukuphikisana okukhona phakathi kokushumayela ivangeli ngaphandle kokuliphila. Ebuhleni balo, uvangelo—ukuletha izindaba ezinhle zethemba, ukuhlangulwa, ukuguquka, ukwenziwa musha, kanye nothando lukaNkulunkulu—ukubonakalisa ubulungiswa. Kokubili, uvangelo nokulangazelela ubulungiswa, kuvela ngokuthi sibone uthando lukaNkulunkulu ngabalahleki, abaphambukile, nabasosizini—uthando olukhulayo nasezinhliziyweni zethu ngaphansi komthelela kaNkulunkulu ezimpilweni zethu. Asikhethi lokhu noma lokhuya; kunalokho, sisebenzisana noNkulunkulu ekusebenzeni nabantu, sihlangabezana nezidingo zabo zangempela, futhi sisebenzisa noma yiziphi izinsiza uNkulunkulu asiphathise zona.

`Singaqiniseka kanjani kodwa, ukuthi njengoba senzela abanye abantu imisebenzi emihle, asiyeki ukushumayela izindaba ezinhle zosindiso?`