---
title:  Khuthazanani Ekwenzeni Imisebenzi Emihle
date:  26/09/2019
---

Noma singaba nezinjongo ezinhle kanjani, futhi sikholwa ukuthi sisohlangothini lukaNkulunkulu nokulunga, ukusebenzela uNkulunkulu kungaba lukhuni futhi kuthene namandla. Usizi nobuhlungu yizinto zangempela emhlabeni .  Lesi esinye isizathu somphakathi webandla.  UJesu wenza isibonelo somphakathi onjalo ngabafundi baKhe. Kwakuqabukela ethuma umuntu ngayedwa, kanti noma kwenzekile lokho, kwakusheshe kuhlanganwe ndawonye, kwabelwane ngamava, kuvuselelwe umfutho nesibindi.

`Funda kumaHeberu 10:23-25.  Indimana 25 iyona eyaziwa kakhulu kulezindimana, ngakhoke izindimana ezimbili ezingenhla kwaleyo zenezelani olwazini lwethu ngalendimana eyaziwa kangaka? Yiziphi ezinye izindlela esingakhuthaza ngazo “uthando nemisebenzi emihle”?`

Cisho kuyo yonke imisebenzi noma imikhankaso, iqaqobana labantu elisebenza ngokubambisana lenza okuningi ukwedlula bonke labo bantu uma bezisebenzela ngabanye ngabanye.  Lokhu kuyasikhumbuza ngomfanekiso webandla njengomzimba kaKrestu (bheka kumaRoma 12:3-6), lapho wonke umuntu enendima elekelelana neyomunye. Uma sonke ngabanye senza kahle lokho esifanele ukukwenza, kodwa sikwenze ngendlela yokusebenzisana ndawonye, singethemba ngokukholwa, ukuthi izimpilo zethu nomsebenzi wethu kuzokwenza umehluko oyohlala ngunaphakade. Nakuba imiphumela ibalulekilenje uma kuzanywa ukwenza okulungile—imiphumela iphathelene nabantu nezimpilo zabo—kuyadingeka ngezinye izikhathi ukuba sethembe uNkulunkulu ngokuthi ingase ibe njani imiphumela.  Ngezinye izikhathi uma kusetshenzwa kuliwa nobumpofu, ukuvikela ababuthakathaka, ukukhulula abacindezelwe, nokukhulumela abangakwazi ukuzikhulumela, sizobona inqubekela-phambili encane.  Kodwa sinethemba lokuthi senza umsebenzi omkhulu kakhulu nozonqoba ekugcineni.  “Kepha masingakhathali ekwezeni okuhle, ngokuba siyakuvuna ngesikhathi esifaneleyo, uma singadangali.  Ngakho-ke njengokuba sinethuba, asenze okuhle kubo bonke, kepha ikakhulu kwabendlu yokukholwa” (Galathiya 6:9, 10), bheka namaHeberu 13:16). Kungakho-nje sinxuswa ukuba sikhuthazane, sifakane ugqozi.  Ukuphila ngokwethembeka kuletha intokozo kanti kubuye kube lukhuni. UNkulunkulu wethu wobulungiswa nomphakathi wethu wobulungiswa yizesekelo zethu ezinkulu, nesimema abanye abantu ukuba bazihlanganise nazo.

`Ubani omaziyo ovame ukwenza umsebenzi wokulwa nokuhlupheka kwabanye abantu?  Ungamkhuthaza kanjani lowo muntu kulomsebenzi omuhle awenzayo?`