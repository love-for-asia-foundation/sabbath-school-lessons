---
title:  Нэн чухалд тооцох зүйлс
date:  15/09/2019
---

Есүс, Шинэ Гэрээний бичээчид сургаалдаа Бурханы хаант улсын гишүүд байхаар сонголтоо хийсэн хүмүүс энэ ертөнцийнхөөс ялгаатай үнэ цэнэ, эрхэмлэх зүйлстэй байдаг гэж тодорхой дурдсан.

`Матай 6:25–33-г уншаарай. Энэ эшлэлүүдэд бидэнд ямар баталгаа өгөгдсөн байна вэ? Энэхүү баталгаа бидний чухалчлах зүйлд хэрхэн нөлөөлөх вэ?`

Есүс “Амь нь хоолноос, бие нь хувцаснаас илүү” (Maтай 6:25) хэмээн сургасан. Эдгээр зүйлс мэдээж чухал ч гэсэн бид эдгээрийг Бурханы хаанчлалын гэрлээр харах хэрэгтэй ба энэ нь бид амьдралдаа чухал зүйлсээ нэгт тавьдаг байх ёстой гэсэн үг юм. Бусдыг халамжлан, босгон байгуулах ёстой гэсэн дуудлагыг бид Библиэс олж мэддэг бөгөөд энэхүү дуудлага нь Есүсийн мөрөөр алхахыг хичээж буй бидний хувьд нэн тэргүүнд тавих зорилт болдог. Энэ нь бид өөрсдөдөө бага анхаарч, бусдад илүү анхаарахад туслах ёстой.

Энэхүү хоорондоо ялгаатай нэн чухалд тооцогдох зүйлс нь биднийг дээрэлхэн дарамталж буй болон дарлагдаж буй хүмүүстэй харилцах бидний харилцааг өөрчилдөг. Христэд итгэгчид тухайн улс орныхоо эрх мэдлүүдэд захирагдах ёстой (Ром 13:1–7) гэсэн тушаал Библид байдгаас гадна мөн бид Петрийн “Бид хүнээс илүү Бурханыг дагаж, хүндэтгэх ёстой” (Үйлс 5:29) гэж хэлснийг ч дуурайх хэрэгтэй. Есүсийг асуултаараа сорихыг хүссэн хүмүүст ‘Цезарийн юмыг Цезарьт, Бурханы юмыг Бурханд өг” (Матай 22:21) гэсэн хариултаараа Есүс энэ хоёр зарчмыг тэнцвэрт оруулж өгдөг.

Улс төрийн эсвэл өөр бусад эрх мэдэл, хүч чадалтай хэн ч бай ихэвчлэн тэрхүү хүч чадлаа заналхийлэн түрэмгийлж, хүчлэх байдлаар ашигладаг. Есүсийн амьдралаас бидний харсан итгэлийн амьдрал үргэлж бузар муутай тэмцэх идэвхтэй байдлыг биднээс шаарддаг. Жишээ нь Америкийн боолын наймааны талаар Элен Уайт ийн бичжээ: “Хүмүүсийн хууль, Бурханы хуультай зөрчилдөх үед үр дагавар нь ямар ч бай хүмүүс Бурханы хуулийг дагах нь зүйтэй. Манай нутгийн хууль бидний дагаж болохгүй эзэнд боол аваачиж өгөхийг шаардаж байгаа. Гэвч бид энэ хуулийг зөрчсөнийхөө үр дагавруудыг үүрэх ёстой. Боол бол ямар ч хүний өмч хөрөнгө биш. Бурхан түүний жинхэнэ Эзэн ба хүн Бурханы гоц бүтээлийг өөртөө авч эзэмших нь зөв биш юм.” Сүмүүдэд Өгөх Гэрчлэл, боть 1, хуудас. 201, 202.

`Хүчирхийлэн, дарангуйлсан эрх мэдлийн хохирогч хүмүүсийн төлөө зогсох, эрх мэдлүүдэд дуулгавартай байх хоёрын хоорондох хил хязгаар хаана байдаг вэ?`