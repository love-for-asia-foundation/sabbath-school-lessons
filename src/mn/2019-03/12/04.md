---
title:  Өгөөмөр байдал
date:  17/09/2019
---

“Өгөөмрөөр өгөгчийг Бурхан хайрладаг” (2 Коринт 9:7), мөн өгөөмрөөр өгөх нь Христэд итгэгчийн амьдралын чухал шинж чанар юм. Библи бидний өгөөмөр байдал болон санхүүгийн тусламжийг уриалагханаар дэмждэг ч өгөөмөр байна гэдэг нь их хэмжээний мөнгийг тухайн нөхцөл байдалд зарцуулахаас илүү зүйл юм.

Харин оронд нь өгөөмөр байдал гэдэг бол Дуулал 112-т олон удаа бичигдсэн “Эзэнээс эмээдэг хүмүүсийн” амьдралын нэг том хандлага буюу гол давуу чанар юм: “Нигүүлсэнгүй бөгөөд зээлдүүлдэг хүн сайн байх болно. Тэрээр шүүхэд өөрийн хэргээ батлах болно” (Дуулал 112:5).

`Тусламж хэрэгцээтэй хүмүүст өгөөмөр хандах талаар дараах эшлэлүүд юу хэлж байна вэ? Левит 25:35–37; Дуулал 119:36; 2 Коринт 8:12–15; 1 Иохан 3:16–18; 1 Тимот 6:17–19.`

Паул Шинэ Гэрээний бичээсүүддээ Христэд итгэгчдийн найдварын үндэс болох бидний төлөө амиа өгсөн Есүсийн үйлсээр дамжуулан Бурхан өгөөмөр чанараа бүрэн дүүрэн илэрхийлсэн гэдгийг олон удаа дурдсан байдаг. Мөн бидний төлөө нас барсан Түүний үхэл бусдад өгөөмөр хандахад бидэнд урам зориг болдог: “Христ уруу хандсан чамд буй аливаа сайн зүйлийн мэдлэг дотор чиний итгэлийн нөхөрлөл үр дүнтэй болоосой гэж би залбирч байна” (Филемон 1:6).

Өгөөмөр чанар бол урам зоригтой, сайхан амьдрал руу чиглүүлэх хандлага юм. Бидний хувийн амьдрал, нийгэм болон соёлын маш олон зүйл биднийг аль болох өөрсдөдөө төвлөрсөн шинжтэй болгох гээд байдаг. Бидний ихэнх нь би, би, би гэсэн төлөв дээрээ өөрсдийгөө тохируулсан байна. Үүнтэйгээ тэмцэх хэрэгтэй.

Хэрэв үнэхээр ийм юм бол бидний итгэл өөрсдийгөө үхүүлж, бусдын төлөө илүү амьдрах шалтгаан болно. Итгэл биднийг, дэлхий ертөнцийг, хүмүүсийг, тэдний асуудал, давуу чанарыг нь Бурханы нүдээр харахад тусалдаг бөгөөд мөн тусламж хэрэгцээтэй хүмүүст туслахыг хичээхээс өөр аргагүй болгодог.

Амьдралын боломжоос хамааран өгөөмөр байх хэмжээ тогтоогддог. Өгөөмөр үйлс нь хэр хэмжээтэй бөгөөд бодит тусламж болдог. Гэхдээ их хэмжээний өглөг нь өгөөмөр амьдралыг илэрхийлэн харуулж чадахгүй (Марк 12:41–44). Өгөөмөр амьдрал бол ямар ч өглөгөөс илүү үнэ цэнтэй, өргөн утгатай зүйл юм. Бид хийж буй бүхий л зүйлдээ өгөөмөр сэтгэлийг хөгжүүлж, талархаж байх хэрэгтэй. Ихэнх хүмүүсийн хувьд угаасаа өгөөмөр чанартай байдаггүй; Харин энэхүү өгөөмөр чанар нь хүн төрөлхтний хувиа хичээсэн сэтгэл болон гэм нүглээс үл хамаарах бөгөөд бидний зориуд идэвхтэйгээр амьдралдаа илэрхийлэн харуулах шаардлагатай нигүүлсэл юм.

`Өгөөмөр байж, мөнгө өгөхөөс гадна өгөөмөр сэтгэлийг ямар өөр арга замуудаар илэрхийлж болох вэ?`