---
title:  Eзекиел
date:  31/07/2019
---

Хэрэв бид Христэд итгэгчдээс “Содомын гэм нүглийн” талаар асуувал тэд маш олон төрлийн бие махбодын завхайрал болон бусад төрлийн завхралын талаар хэлж өгөх болно. Эхлэл 19:1–13-д сүйрэхэд бэлэн болсон, гажиж, өвчилсөн Содомын нийгмийн талаар дүрсэлдэг.

Езекиелийн тодорхойлолтыг харцгаая: “Харагтун, чиний дүү Содомын гэм нь энэ байсан юм. Тэр болон түүний охид бардам зан, элбэг дэлбэг хоол, назгай тайван байдалтай байсан боловч ядууст, үгээгүйчүүдэд туслаагүй” (Езекиел 16:49). Эзэн энэ хотод буй өөр төрлийн завхралыг ч дурдсан байдаг. Езекиел нийгмийн шударга бус байдал болон тусламж хэрэгцээтэй хүмүүсийг үл хайхардаг байдлын талаар дурджээ.

Бурханы нүдэнд эдгээр гэм нүгэл нь бие махбодоороо завхайрахтай адил бузар муу харагдаж байсан байж болох уу?

Амос, Мика, Исаиа, Езекиел нарын эш үзүүллэгүүдийн дараа ирсэн эш үзүүллэгүүд нь мөн л сүйрлийг анхааруулсан мэдээ байдаг. Иерусалим нь Вавилонд эзлүүлж, хүмүүс нь олзлогдсоны дараа Езекиел Бурханы сэргэлт шинэчлэлтийн амлалтыг эш үзүүлдэг.

`Eзекиел 34:2–4, 7–16-г уншаарай. Израилийн завхарсан удирдагчид болон Эзэний хоньчлох аргыг хооронд нь харьцуулаарай. Сул дорой хүмүүст хандаж буй тэдний хандлагыг Бурханы аргатай харьцуулаарай.`

Хэдийгээр тэд Содомтой адил бузар муу байсан ч Эзэн тэдэнд бузар муугаасаа эргэх боломж найдварыг өгсөөр байв. Бурханы Өөрийн хүмүүстээ дахин өгсөн шинэ төлөвлөгөө нь тэд нутагтаа буцан очиж, Иерусалимыг дахин сэргээж, сүмийг дахин босгох явдал байлаа. Бурханы өгсөн баяр наадмууд дахин тэмдэглэгдэж, газар нутаг нь бүлүүдийн дагуу тэнцүү хуваагдав (Eзекиел 47:13–48:29). Мосе болон Израилийн ард түмнийг Египетээс гаргасан Түүний төлөвлөгөө Израильчуудыг боолчлолоос буцаан авч ирснээр тодорхой харагддаг. Энэ нь нийгмийн сул дорой хүмүүсийг мөн харийнхан хэмээн тооцогддог байсан хүмүүсийг ч хамарч байв.

`Зөв сонголт хийх боломж байсаар байтал буруу тийш явдаг хүмүүст хоёр дахь боломжийг өгдөг Бурхан нь бидний Бурхан гэдэг нь танд хэр чухал вэ?`