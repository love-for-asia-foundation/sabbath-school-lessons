---
title:  Энэрэл ба гэмшил
date:  02/09/2019
---

Авралын түүх, агуу тэмцэл нь унаж, сүйрсэн, гэм нүгэлтэй бидний тухай амьдралын үнэнийг мэдэхийг шаарддаг. Энэ дэлхий анх бүтээгдсэн шигээ биш болсон ч бид Бүтээгч Бурханы дүр төрхийг агуулсаар байгаа бөгөөд бид энэхүү гэмтсэн дэлхийн нэг хэсэг билээ. Бидний амьдралд буй гэм нүгэл нь энэ дэлхийн хаа сайгүй тархсан дарамт мөлжлөг, зовлон бэрхшээлийг бий болгосон тэрхүү бузар муугийн шинж чанар юм.

Тэгэхээр бид энэ дэлхийн тайван бус байдал, зовлон шаналал гунигийг мэдрэх нь зүй ёсны хэрэг. Бид амьдралын өвчин зовлонг мэдэрдэггүй роботууд байж болох байсан. Дуулал номын гашуудал, Иеремиагийн гашуудал, бусад эш үзүүлэгчид болон Есүсийн нулимс энэ дэлхийн бузар муу, ялангуяа бузар муугийн улмаас зовж буй хүмүүст хэрхэн зохистой хандаж болохыг илэрхийлдэг.

`Матай 9:36, 14:14; Лук 19:41,42; Иохан 11:35-г уншаарай. Есүсийг өрөвч сэтгэл гаргахад хүргэсэн ямар зүйлс байв? Бид хэрхэн эргэн тойрны зовлон бэрхшээлдээ мэдрэг, зөөлөн зүрх сэтгэлтэй байж чадах вэ?`

Бид гэм нүгэл, бузар муу зүгээр л бидний гадна эсвэл хэн нэгний буруутай үйлдлээс болдоггүй гэдгийг санаж байх хэрэгтэй: “Хэрэв бид нүгэлгүй гэж хэлбэл өөрсдийгөө мэхэлж байгаа бөгөөд бидний дотор үнэн алга” (1 Иохан 1:8). Библийн олон эш үзүүлэгчийн ойлголтоор гэм нь хэн нэгэн хүн “Дүрмийг” зөрчсөндөө гол биш харин гэм нь Бурхан хүн хоёрын хоорондын харилцааг сүйтгэж, бидний гэм бусад хүмүүсийг зовоодогт байгаа юм. Үүний хэмжээ нь их бага байсан ч энэ нь адилхан л бузар муу юм.

Хувиа хичээх, шунал, харамч зан, мухар сүсэг, үл хайхрах, бусдыг боддоггүй зан чанарууд нь энэ дэлхийн бүх л бузар муу, шударга бус, ядуурал, дарлалын үндэс шалтгаан болдог. Гэмт байдалдаа гэмших нь бузар муугаа хүлээн зөвшөөрч зүрх сэтгэлдээ Бурханы хайрыг хүлээн авах эхний алхам болж өгдөг: “Хэрэв бид нүглээ хүлээн зөвшөөрвөл Тэрээр итгэмжит, зөвт бөгөөд бидний нүглийг уучилж, бүх л зөвт бус байдлаас биднийг цэвэрлэнэ.” (1 Иохан 1:9).

`Өөрийгөө ажигла (гэхдээ тийм ч ойроос биш мөн холоос биш). Та ямар талаараа асуудалтай эсвэл ямар нэгэн том асуудлын нэг хэсэг болсон байна вэ? Цор ганц найдах зүйл болон харах зүг нь юу вэ?`