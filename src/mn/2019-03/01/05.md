---
title:  Эдгэрлийн өдөр
date:  03/07/2019
---

Шаббат өдөр, үүнийг сахидаг байдал нь эхэндээ их өргөн хүрээ, утга учиртай байсан ч Есүсийг дэлхий дээр ирэх үед шашны олон удирдагчийн нөлөөллөөр энэ нь маш өөр утгатай болсон байв. Эрх чөлөө, тэгш байдлын өдөр байхын оронд Шаббат нь уламжлалт дүрэм журам, сахилгын өдөр болсон байлаа.

Есүс иймэрхүү хандлагыг эсэргүүцсэн. Ялангуяа Амралтын өдөр олон хүнийг эдгээсэн нь их сонирхолтой. Есүс эдгээр гайхамшгуудаа бусад өдөр биш Шаббатад зориудаар хийсэн нь Шаббат өдөр ямар байх ёстой талаар чухал зүйлийг үзүүлэхийг хүссэн мэт харагддаг. Эдгээр түүхүүдийн ихэнхэд Есүс Амралтын өдөр эдгээх нь зохистой гэдгийг харуулсан бөгөөд харин Фарисайчууд Есүсийн хэлсэн үг, үйлдлийг Түүнийг алах хуйвалдаандаа шалтаг болгон ашигласан байдаг.

`Матай 12:9-13; Марк 1:21-26, 3:1-6; Иохан 9:1-16 дахь Есүсийн Амралтын өдөр эдгээсэн түүхүүдийг уншаарай. Эдгээр түүхүүдээс таны  ойлгосон хамгийн чухал зүйл юу вэ?`

Есүс Амралтын өдөр чухал гэдгийг баталсан. Бид Шаббат өдрийг онцгой болгохын тулд хил хязгаар тогтоох хэрэгтэй бөгөөд бид энэ өдрийг Бурхантай, гэр бүлийнхэнтэй, сүмийнхэнтэй, нийгэмтэйгээ харилцах харилцаагаа өсгөх боломж болгох хэрэгтэй. Гэвч Амралтын өдөр хувиа хичээх нь зохисгүй юм. Есүс “Тиймээс Амралтын өдөр сайныг үйлдэх нь хуульд нийцнэ” (Maтай 12:12) хэмээн хэлжээ.

Олон сүмийн гишүүд бусдад хандсан сайн үйлс их хийдэг. Мөн бидний ихэнх нь бусдад илүү их туслах юмсан ч гэж боддог. Бурхан зовж, дарлагдсан, орхигдсон хүмүүсийг анхаардаг учраас бид ч тэдэнд анхаарах хэрэгтэй. Энэ өдөр бид байнгын ажил үүргээсээ хөндийрч, долоо хоногийн дарамтаасаа чөлөөлөгдөх ёстой бөгөөд бусдын төлөө цаг гаргаж тэдэнд анхаарч Шаббатыг сахих нь үнэн, идэвхтэй аргуудын нэг билээ: “Дөрөв дэх хууль болох Шаббатын хууль нь амралт болон бурханлаг мөргөлд зориулагдсан юм. Бүх шашин шүтлэггүй ажилчид ажлаасаа түр чөлөөлөгдөх бөгөөд өрөвч нигүүлсэнгүйгээр хандсан энэхүү үйлчлэл нь Эзэний зорилготой нийцдэг байв. Зовж буй нэгнийг амрааж, шаналж буйг тайвшруулах нь хайрын үйлчлэл бөгөөд энэ нь Бурханы ариун өдрийг хүндэтгэж буй хэрэг юм.”- Элен Уайт,  Нийгмийн Үйлчлэл, х. 77.

`Шаббатад бусдын сайн сайхны төлөө та юу хийдэг вэ?`