---
title:  Хоёр дахь арван хувь
date:  10/07/2019
---

Ихэнх Христ итгэгчид аравны нэгээ өгөх тухай Библийн зарчмыг мэддэг мөн дагаж мөрддөг. Малахи 3:10-г уншихад, итгэгчид өөрсдийн орлогын 10 хувийг сайн мэдээний төлөө сүмийн ажилд дэмжлэг үзүүлэхээр өгдөг тухай энгийн ойлголт бий. Эдгээр аравны нэгийг хариуцаж авсан чуулганууд нь үүнийг хэрхэн ашиглах тухай нарийн удирдамжтай бөгөөд үүгээр нэн түрүүнд үйлчлэл болон сайн мэдээний үйл ажиллагааг дэмждэг.

`Дэд хууль 14:22–29-г уншаарай. Энэ зааварт аравны нэг өргөлийн хамгийн гол зорилгыг юу гэж бичсэн байна вэ?`

Бид 10 хувиа өргөснөөрөө өглөг хийлээ гэж бодох явдал нь үнэхээр аюултай юм. Харин Израильчуудад өгөгдсөн 10 хувийн заавар бол зөвхөн эхлэл гэдгийг л хэлдэг. Эртний Израильчууд Левит ном дээрх жилийн орлогынхоо гуравны нэг эсвэл дөрөвний нэгээ тогтмол Бурханы ажлыг явуулахын тулд ариун ордон, тахилчид болон ядуусын төлөө өгөх хуулийн дагуу амьдардаг байсан.

Зарим судлаачид энэхүү хоёр дахь аравны нэгийн өглөгийг, ялангуяа харийнхан, өнчин болон бэлэвсэн эмэгтэйчүүдийг дэмжих зорилготой гэж тодорхойлдог. Хүмүүс өөрсдийнхөө ажлын үр дүнг үзэж, ургацынхаа баярыг тэмдэглэдэг байсан нь тодорхой. Бурхан тэднийг ивээхээр амласан, ялангуяа шинэ газар нутагт тэднийг ивээж ерөөхөөр амласан бөгөөд энэхүү ивээл нь ивээгдээгүй бусад хүмүүсийг мартахаар өгөгдөөгүй юм. Жилийн туршид ургацын тодорхой хэсгийг сүмд авчирч, тэндээсээ бусдад хуваадаг байв. Гэвч гурав дахь жил бүр нутагтаа ивээлээ хуваалцахад илүү онцгой анхаарал тавьдаг байсан. Энэхүү ургацын баяраар орхигдож мартагдах магадлалтай хүмүүст тусгай анхаарал хандуулдаг байжээ. “Гурав дахь жил буюу аравны нэгийг өргөх жилд бүх ургацынхаа аравны нэгийг хурааж дуусаад, түүнийг Левичүүд, харийнхан, өнчин хүн, бэлэвсэн эмэгтэйд өгөөд хотынхоо хаалганы дотор цадтал нь идүүл” (Дэд хууль 26:12) хэмээдэг.

Бурханы зааврын дагуу, Израильчуудын өглөгийн зарим хэсэг нь тусламж хэрэгцээ ихэд шаардлагатай хүмүүст хамгийн наад зах нь санхүүгийн болон практик туслалцаа үзүүлэхэд анхаарах ёстой байсан.

Дахин хэлэхэд, энэ нь Бурхан тэдэнд хэрхэн өршөөл нигүүлслээр болон шударгаар хандаж байсныг санаж талархсан сэтгэл дээр үндэслэсэн зүйл байх ёстой юм.

`Дэд Хууль 26:1-11-г уншина уу. Эзэн тэдэнд юу гэж хэлж байна вэ? Хэрэгцээтэй хүмүүст өгөх хандлагыг өөрсдөдөө хэрхэн суулгах вэ?`