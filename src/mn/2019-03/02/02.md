---
title:  Сонсдог Бурхан
date:  07/07/2019
---

“ЭЗЭН Египетэд байгаа Өөрийн ард түмний зовлонг Би сайтар харж, дарлагчдаас нь болсон тэдний хашхирааныг сонслоо. Би тэдний зовлонг мэдсэн” (Гэтлэл 3:7).

Дөрвөн зуун жил гэдэг бол хүлээхэд удаан хугацаа. Ялангуяа улам хүндэрч буй боолчлолын нийгэмд хүлээхэд бүр ч хэцүү. Бурхан Өөрийн ард түмэн дээрээ очиж, тэднийг Египетээс гаргах болно гэдгээ амласан ч, тэд үе удмаараа хиймэл шүтээн шүтдэг захирагчдын эд баялаг, нэр хүндийг бий болгохоор хаягдсан байв. Энэ бүх хугацаанд Бурхан чимээгүй мэт байлаа.

Тэгээд Бурхан Өөрийгөө ихэд онцгой арга замаар харуулдаг. Тэрээр алс холын цөлд шатаж буй бутан дотроос Мосе хэмээх даруухан хоньчин, зугтсан ханхүү, удирдагч болох шинжгүй нэгэнд үзэгдсэн юм. Дурамжхан Мосед Бурхан хийх ажил өгсөн бөгөөд энэ ажлын эхний хэсэг нь тэдний дарамтыг Бурхан харж, сонссон гэдгийг Египетэд буцаж очоод Израильчуудад хэлэх байв. Тиймээ, тэр үүнийг хийжээ. Үнэндээ Бурхан тэдний нөхцөл байдлыг эрс өөрчлөхийн тулд ямар нэгэн зүйл хийх гэж байв.

`Гэтлэл 3:16,17-г уншаарай. Бурханы хувьд Өөрийнхөө төлөвлөгөөг эдгээр хүмүүсээр дамжуулан илэрхийлж эхлэх нь яагаад чухал байсан бэ? Бурханы энэ мэдээний юу нь таны анхаарлыг татаж байна вэ?`

Бурхан тэгээд зогсоогүй, Тэрээр хүмүүсээ зөвхөн илүү сайхан газар аваачихын тулд Египетийн боолчлолоос чөлөөлөөгүй юм. Хэдэн зуун жилийн турш тэд Египетийн хаанчлалд хүчин зүтгэжээ. Бурхан Фараоны эсэргүүцлийг харсан ч Израильчууд хүнд хэцүү хөдөлмөрлөсөн он жилүүдийнхээ төлөөсийг авна гэдгийг Мосед батлан хэлэв: “Би Египетчүүдийн нүдэн дээр энэ ард түмэнд хайр энэрлийг соёрхох болно. Та нар явахдаа гар хоосон явахгүй” (Гэтлэл 3:21).

Олон жилийн дарлалын дараа Бурхан эдгээр боол байсан хүмүүст шинэ нийгэм байгуулах боломж олголоо. Тэрээр тэднийг өөр арга замаар амьдрахыг хүссэн ба тэдэнд бат бэх, сайн нийгэм байгуулж өгөхийг хүсдэг. Түүний төлөвлөгөөгөөр энэ шинэ төрлийн нийгэм нь эргэн тойрны үндэстнүүддээ үлгэр дуурайлал болох байв. Яг л Абрахам шиг Бурханаас хүлээн авсан тэдний ивээл нь бүх дэлхийг ивээх зорилготой байлаа.

`Бурхан дэлхийн хүмүүсийн зовлон зүдүүрийг хардаг, тэдний тусламж эрэн уйлахыг сонсдог Бурхан гэдгийг мэдэх нь танд хэр чухал вэ? Энэ нь Бурханы талаар танд юу гэж хэлж байна вэ? Гэтлэл 4:31.`