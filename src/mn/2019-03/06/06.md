---
title:  Нигүүлсэл ба Итгэмжит байдал
date:  08/08/2019
---

Есүсийг нүгэлтнүүдтэй хооллож байна хэмээн шүүмжилсэн шашны удирдагчидтай тулгарахдаа Тэрээр эш үзүүлэгч Хосеагийн “Би тахилыг биш энэрлийг хүсдэг ” (Mатай 9:13; Хосеа 6:6) хэмээх эшлэлийг дурдаж, Бурхан чухам юу хүсдэгийг олж мэдэх талаар хэлсэн байдаг.

Есүс бусдад үйлчилж, халамжилсан амьдралаар амьдарсныг бид үзэх болно. Түүний бусадтай харилцах харилцаа, эдгээсэн гайхамшгууд болон олон сургаалт зүйрлэлүүд нь Бурханд мөргөх жинхэнэ мөргөлийн хамгийн шилдэг аргыг илэрхийлэн харуулдаг. Шашны удирдагчид Есүсийн хамгийн том шүүмжлэгчид байсан ч тэд өөрсдөө Түүний ширүүн шүүмжлэлийн гол бай нь байв.

Исаиагийн өдрүүдийн шашинлаг хүмүүстэй адил, тэд ядуу зүдүү хүмүүсийг үл тоон, ашиглаж, мөлждөг атлаа шашинлаг зан үйлүүдийг хийснээрээ Бурхантай харилцах харилцаа нь баталгаатай хэмээн итгэж байв. Тэдний мөргөл хэрээс хэтэрсэн бөгөөд Есүс иймэрхүү хоёр нүүртнүүдийг шүүлтийн өдөр дуугүй өнгөрөөхгүй.

`Марк 12:38–40-г уншина уу. “Бэлэвсэн эмэгтэйн гэрийг цөлмөдөг” гэсэн Есүсийн үгс нь арай тохироогүй юм шиг санагдаж байна уу? Эсвэл Есүс зүгээр л бидэнд цаад санааг нь ойлгуулахыг хичээсэн юм болов уу? “Эдгээр хүмүүс илүү хүнд шийтгэл авна” гэдгийг та хэрхэн тайлбарлах вэ?`

Шашинлаг хүмүүст зориулсан Есүсийн хамгийн айдас хүргэм номлол ялангуяа Матай 23-р бүлэгт бичигдсэн байх. Есүс тэднийг зөвхөн зовж буй хүмүүст туслахгүй байна гэж шашинлаг байдлыг буруутгаагүй харин тэдний шашинлаг байдал нь тэдгээр хүмүүсийн нуруун дээрх ачааг улам хүндрүүлж байна гэж тодорхойлсон байдаг. Есүс тэд үйлдлээрээ, дутуу дулимаг анхаарал халамжаараа ‘Та нар хүмүүсээс тэнгэрийн хаанчлалыг хаадаг’ (Maтай 23:13) хэмээн хэлжээ.

Эртний эш үзүүлэгчдийн нэгэн адил Есүс тэдний шударга бус олз ашиг, хуурамч гэмшил болон жинхэнэ шашинлаг ёс заншлын хоорондох ялгааг хэлж өгсөн. “Хоёр нүүрт Фарисайчууд, хуулийн багш нар золгүй еэ! Та нар гаа гоньд, зирааны аравны нэгийг өгдөг атлаа хуулийн чухал нөхцөлүүд болох шударга ёс, өршөөл, итгэлийг орхигдуулдаг” (Maтай 23:23). Есүс тэдний шашны ёс заншил, дэг жаяг муу зүйл биш, харин тэд бусдад шударга бус хандах ёсгүй гэдгийг онцолдог.

`Бид “Үнэнийг хангалттай сайн мэддэг” гэх бодлын урхинаас өөрсдийгөө хэрхэн хол байлгаж чадах вэ?`