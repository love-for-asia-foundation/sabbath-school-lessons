---
title:  Мөргөх арга
date:  07/08/2019
---

Эш үзүүлэгчид шударга ёс болон мөргөлийн хоорондын уялдаа холбоог тайлбарлахаас гадна өөр нэгэн зүйлийг анхааруулж байсан нь тусламж хэрэгцээтэй, ядуу дорой хүмүүст санаа тавих байлаа. Энэ санааг тодорхой илэрхийлдэг нэг бүлэг бол Исаиа 58 юм.

`Исаиа 58-г уншаарай. Эрт дээр үед бичигдсэн энэ бүлэгт Бурхан болон Түүний хүмүүсийн хоорондын харилцаанд юу нь буруу болсон талаар дүрсэлж байна вэ?`

Бидний өмнө нь судалснаар энэ шүүмжлэл нь Өөрсдийгөө шашинлаг гэж буй тэдгээр хүмүүст хандан бичигдсэн байна. Тэд маш идэвхтэйгээр Бурханыг эрэлхийлж байгаа мэт боловч, энэ нь бүтэмжгүй харагддаг. Тэгээд Бурхан тэдэнд мөргөл болон Түүнд үйлчлэх арга замаа өөрчлөхийг хичээх хэрэгтэй гэж хэлдэг. Хэрэв тэд Бурханы хүссэнээр мөргөл үйлдвэл “Нүгэл хилэнцийн хүлгийг мултлан, буулганы оосрыг тайлан, дарлагдагсдыг чөлөөлж, аливаа буулгыг эвдэ[ж]” (Исаиа 58:6) чадах юм. Тэд мөн өлсгөлөн нэгнийг хооллож, орон гэргүй нэгнийг хоргодуулж, хэрэгцээтэй хүмүүст туслах юм.

Иймэрхүү үйлдлүүд нь мөргөл үйлдэх цор ганц арга биш бөгөөд харин Бурхан үүнийг зарим хүмүүсийн уламжлалт ёс заншил бүхий мөргөлөөс арай илүү дээр мөргөлийн нэг хэлбэр гэж хэлсэн байдаг. Мөргөл нь зөвхөн дотогш чиглэсэн зүйл биш юм. Харин Бурханыг мөргөн хүндэтгэдэг бусад хүмүүст ивээл болох зүйл билээ. “Шашны жинхэнэ зорилго бол гэм нүглийн дарамтаас хүмүүсийг чөлөөлж, дарлал, тэвчишгүй байдлыг арилгаж, амар тайван, эрх чөлөө шударга ёсыг дэмжих юм.” — ДАС Библийн тайлбар боть. 4, х. 306.

Исаиа 58:8–12-д энэ төрлийн мөргөлийн хариуд Бурхан ивээхээ амласан байдаг. Хэрэв хүмүүс өөрсдөдөө хэт анхаарахгүй байх аваас ийм мөргөлийн үр дүнд Бурхан тэдэнтэй хамт байж, тэднээр дамжуулан эдгэрэл, шинэчлэлт ирж буйг мэдрэх болно.

Сонирхолтой нь энэ бүлэг мөн Шаббатыг сахиж “Баяр хөөрөөр” дүүрэх мөргөлийн өөр нэг төрөлтэй холбогддог. Бид аль хэдийн Шаббат болон үйлчлэлийн хоорондох хүчтэй холбоосын тухай судалсан. Исаиа 58-р бүлгийн эшлэлүүд нь хүмүүс Бурханы ивээлийг олж харан, мөргөлөө шинэ хэв маягаар үйлдэх тухай дурдсан. Эдгээр эшлэлүүдийг тунгаан бодсоны үндсэн дээр Элен Уайт: “Эзэний Шаббат өдрийг сахиж байгаа хүмүүс эелдэг найрсаг болон өршөөл нигүүлслээр хандах үүрэг хариуцлага хүлээн авсан байдаг” хэмээн хэлжээ. — Нийгмийн Үйлчлэл, х. 121.