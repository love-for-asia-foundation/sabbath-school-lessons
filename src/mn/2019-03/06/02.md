---
title:  Шүтээн шүтэх ба дарлал
date:  04/08/2019
---

Бурхан Израилийн ард түмнийг Египетээс гаргасны дараа удалгүй Синаи уулан дээр Арван хуулийг бичиж өгсөн ба эхний хоёр тушаал нь хиймэл шүтээн хийж, өөр бурхдад мөргөхгүй байх талаар бичсэн байдаг (Гэтлэл 20:2–6). Хариуд нь ард түмэн тушаасан бүхнийг хийж, Бурханы ард түмэн шиг амьдрах болно гэж амлажээ. (Гэтлэл 24:1–13).

Гэтэл Мосе уул өөд гарч зургаан долоо хоног болоход, хүмүүс түүнд юу тохиолдсон бол хэмээн гайхаж эхлэв. Олон хүний шахалтаар Аарон алтан тугал хийж, тэр шүтээний өмнө тэд тахил өргөснийхөө дараа “Идэж уухаар сууж, тоглож наргихаар босоцгоов.” (Гэтлэл 32:6). Хүмүүс ийм хурдан Бурханаас эргэж хиймэл шүтээнд мөргөсөнд Эзэн болон Мосе маш их уурласан бөгөөд тэдний хүртвэл зохих шийтгэлээс нь Мосегийн өмгөөлөл л аварсан харагддаг (Гэтлэл 32:30–34).

Бурханы хүмүүсийн ихэнхдээ бүдэрдэг уруу татлага бол шүтээн шүтлэг байв. Израиль болон Иудагийн хаадын түүхэнд зарим хаад ард иргэдээ эдгээр хуурамч бурхдад мөргүүлсэн хиймэл шүтээний эрин үеүд тэмдэглэгдсэн байдаг. Иймэрхүү итгэмжгүй байдал нь хүмүүсийг Өөр рүүгээ дуудуулахаар Бурханы илгээсэн эш үзүүлэгчдийн анхаарлыг тасралтгүй татаж байв. Мөн сэргэлт, шинэчлэлийн дуудлагаас гадна тэдний дунд буй ядуу зүдүү, тусламж хэрэгцээтэй хүмүүст сайн хандахыг уриалж байлаа.

`Дуулал 115:1-8-г уншаарай. Зохиогч ямар чухал зүйлийн талаар дурдсан байна вэ?`

Аливаа шүтэн биширч, анхаарлаа хандуулж буй зүйлтэйгээ адил болдог нь хүний шинж чанар юм.

Бурханы хүмүүс  шударга ёсны Бурханд мөргөхөөс татгалзаж, эргэн тойрны үндэстний хиймэл бурхдад мөргөхөд шударга ёс, бусдын төлөө санаа тавих байдал багасах нь зүй ёсны хэрэг байлаа. Израильчууд өөр бурхдыг сонгох үед, бусдад хандах хандлагаас нь авахуулаад тэдний зан чанар олон талаараа өөрчлөгдсөн байдаг. Хэрэв тэд Эзэнд итгэлтэй байсан бол тэдний дунд орших тусламж хэрэгцээтэй хүмүүсийн төлөөх Бурханы сэтгэлийг ойлгох байсан юм.

`Бид юунд мөргөж байна түүнтэйгээ адил болдог гэсэн санааг баяжуулаарай. Энэхүү зарчмын өнөө үед илэрч буй шинжийг бид хэрхэн олж харж байна вэ?`