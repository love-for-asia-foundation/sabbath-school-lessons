---
title:  Мөргөх шалтгаан
date:  05/08/2019
---

Библийн туршид Бурханы ард түмэн Бурханд мөргөх ёстой гэж бичигдсэн байдаг. Бид ч мөн ялгаагүй Бурханд мөргөх ёстой билээ. Түүнийг чухам хэн гэдгийг, Түүний хийсэн зүйлсийн төлөө мөн Түүний олон шинж чанаруудын улмаас бид Түүнийг мөргөн хүндэтгэх хэрэгтэй гэж Библид өгүүлдэг. Эдгээрийн дотор Түүний сайн сайхан, шударга ёс мөн өршөөл нигүүлсэл ч багтана. Бурхан чухам юутай адил гэдгийг, бидний төлөө юу хийснийг (ялангуяа загалмай дээр) мөн юуг хийхээр амласныг мэдэх аваас бидний хэн ч Түүнийг магтан хүндэтгэхгүй байх шалтгаангүй болно.

`Дэд хууль 10:17-22; Дуулал 101:1; 146:5-10; Исаиа 5:16, 61:11-г уншина уу. Эдгээр эшлэлүүдэд Бурханд магтаал, хүндэтгэлийг өргөх ямар шалтгаанууд байна вэ?`

Түүнд мөргөх шалтгаанууд нь Бурханы хүмүүсийн хувьд шинэ зүйл биш юм. Бурхан шинэхэн чөлөөлөгдсөн Израильчуудын өмнө Өөрийгөө илэрхий харуулах үед тэд зарим нэг урам зоригтой мөргөлүүдийг хийсэн байдаг. Египетээс гарч, улаан тэнгисийг гаталсны дараа Мосе, Мириам нар хүмүүсийг хэрхэн аврагдаж, юу үзэж харсныхаа төлөө Эзэнийг магтан дуулахыг уриалсан. (Гэтлэл 15).

Тэгж илэрсэн Бурханы шударга ёс, өршөөл нигүүлсэл мартагдах ёсгүй байв. Хүмүүс эдгээр түүхүүдийг байнга ярьж амьд байлгасан учир Бурханы үйлс, шударга ёс Израильчуудын ирээдүй мөн үр удамд нь урам зориг болсоор байлаа. Мөргөл болон түүхийг уламжлал болгон ярьдаг нэг жишээ нь Дэд хууль 10:17-22-д тэмдэглэгдсэн байдаг.

Бурханы шударга байдал бол Бурханыг чухам хэн гэдгийг илэрхийлдэг ба Түүний зан чанарын гол шинж юм. “Үнэндээ Бурхан хорон мууг үйлдэхгүй бөгөөд Төгс хүчит Нэгэн ч шударга шүүлтийг гуйвуулахгүй.” (Иов 34:12). Бурхан шударга ёсыг эрхэмлэдэг Нэгэн бөгөөд энэ нь Түүнд мөргөн, Түүнийг магтах шалтгаан юм.

Хоёрдугаарт, Бурханы шударга ёс нь Өөрийн ард түмэн, ядуу, дарлагдсан хүмүүсийн төлөө үйлдсэн шударга зөв үйлсээр нь харагддаг. Түүний зан чанарыг зөвхөн шударга байдлаар нь тодорхойлж болохгүй. Харин Библид “Ядуу хүний хашхирахыг сонсдог” (Иов 34:28) мөн дэлхийн буруу үйлсийг зөв болгохын төлөө санаа зовон ажилладаг Бурхан гэж дүрсэлдэг. Төгсгөлд нь, Бурханы эцсийн шүүлт болж, дэлхийг дахин шинээр бүтээхэд энэ бүхэн бидэнд бүрэн ойлгогдох болно.

`Хэрэв эртний Израильчууд Эзэнийг магтах шалтгаантай байсан юм бол загалмайн үхлийн дараа Түүнийг магтах ямар их шалтгаан бидэнд байна вэ?`