---
title:  Шашны дарлагчид
date:  06/08/2019
---

Израиль болон Иудагийн хаанчлалын сайхан цаг үеүдэд хүмүүс нь Бурханд мөргөхөөр сүм рүү очдог болсон ч тэдний мөргөл ихэнхдээ эргэн тойрны үндэстнүүдийн шашин шүтлэг, хиймэл шүтээнтэй холилдсон байв. Эш үзүүлэгчид болон хүмүүсийн хамгийн сайнаараа хичээсэн шашинлаг үйлс нь хүртэл тэдний өдөр тутмын амьдралд, газар нутагт нь шингэсэн бузар муугийн нөлөөллөөс тэднийг салгаж чадахгүй байлаа. Хэдийгээр тэд мөргөлийн ёс заншил үйлдэн шашинлаг байхыг хамаг хүчээрээ хичээсэн ч энэ нь ядуус болон дарлагдагсдын хашхиран уйлах чимээг намжааж чадахгүй байв.

Амос тэр үед амьдарч байсан хүмүүсийг “Гачигдсан хүмүүсийг гишгэчдэг та нар, үүнийг сонсоцгоо. Та нар нутгийн ядуусыг устгах гэ[дэг]” (Aмос 8:4) хэмээн дүрсэлжээ. Тэд зан үйлээ гүйцээхийн тулд худалдааны захаа дахин нээж, шударга бус наймаагаа хийх дуртай гэж Амос хэлжээ. “Ядуусыг мөнгөөр, гачигдагсдыг хос шаахайгаар худалдаж авдаг” (Aмос 8:6).

`Исаиа 1:10–17; Aмос 5:21–24; Мика 6:6–8-г уншаарай. Эзэн энэ шашинлаг хүмүүст тэдний ёс заншлынх нь талаар юу гэж хэлсэн бэ?`

Амосын эш үзүүллэгээр дамжуулан дарлагдаж, зовж буй хүмүүстэй үл нийцэх тэрхүү шашинлаг байдал болон мөргөлийг нь Эзэн  жигшдэг гэдгээ хүчтэй үгсээр илэрхийлсэн байдаг. Aмос 5:21–24-с бид увайгүй мөргөлөөс нь болж Бурхан тэднийг “Үзэн ядаж”, “Жигшиж” байгааг олж уншина. Тэдний цуглаануудыг “Өмхий үнэртэй” мөн тэдний тахил болон хөгжмийг ямар ч үнэ цэнэгүй хэрэггүй зүйл гэж бичжээ.

Мика 6-р бүлэгт Бурханд зохистойгоор мөргөл хүндэтгэлийн оронд элэглэн дооглосон шинжтэй байдал өссөөр байгааг бид олж хардаг.

Эш үзүүлэгч тэдний “Мянга мянган хуц, түм түмэн тосон горхи” (Mика 6:7) шатаалт тахилыг элэглэн дооглосон байдаг. Харин дараа нь Бурханы таалал, уучлал өршөөлийг ууган хүүгээ тахил болгон өргөж хүртэнэ гэсэн хэний ч санаанд оромгүй аймшигтай зүйлсийн талаар дурдсан байдаг.

Эцэст нь Эзэний тэднээс үнэхээр хүсдэг зүйл бол “Зөвийг үйлд, энэрлийг хайрла, Өөрийн Бурхантай даруухнаар алхах” (Mика 6:8) гэж бичжээ.

`Та эргэн тойрныхоо тусламж хэрэгтэй хүмүүст туслахаасаа илүү ёс заншил, шашинлаг зүйлсийн талаар илүү анхаарч байсандаа өөрийгөө буруутгаж байсан уу? Үүнээсээ та юу суралцсан бэ?`