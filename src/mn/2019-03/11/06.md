---
title:  Ямар ч нулимс ямар ч өвчин зовлон байхгүй
date:  12/09/2019
---

`Илчлэл 21:1–5, 22:1–5-г уншаарай. Үүнд дүрслэгдсэн амьдрал ямар байх талаар жаахан цаг гаргаад төсөөлөхийг хичээгээрэй. Гэм нүгэл, үхэл, өвчин зовлон, нулимсгүй амьдралыг төсөөлөх нь яагаад хэцүү байна вэ?`

Нүглийн төгсгөлийн дараах бидний амьдралыг Библи үнэхээр гайхамшигтай, алдраар дүүрэн хэмээн дүрсэлдэг. Мөн энэ эшлэлүүдэд, тэнд юу байх, юу байхгүй тухай олон ойлголт бий. Бидний одоо мэдэх энэ дэлхийг өвчин зовлонгүйгээр, үхэл айдасгүйгээр, шударга бус явдал, ядууралгүйгээр төсөөлөхөд бэрх билээ.

Зөвхөн эдгээр зүйлс байхгүйгээс гадна бүр илүү их зүйлийг нэмж өгөх болно: “Тэрээр нүд бүрээс урсах нулимсыг арчих болно” (Илчлэл 21:4). Хүн төрөлхтний түүхийн турш зовж шаналан байж аврагдсан хүмүүсийн төлөө Бурханы хайр энэрэл оргилдоо хүрсэн нь энэ ганц өгүүлбэрээс харагдаж байна. Тэрээр зөвхөн тэдний зовлон шаналлыг эцэслээд зогсохгүй тэдний нулимсыг Өөрөө арчих болно.

Энэ дэлхийн шударга бус болон гэм нүгэлт амьдралаар бусниулагдаж, талхлагдан гэм нүглийн хохирогч болсон бид бүхнийг эдгээх үйл явцыг Илчлэлт номоос бид олж хардаг. Иохан амийн модыг “Тэр модны навчис нь үндэстнүүдийг эдгээхийн тулд байв” (Илчлэл 22:2) хэмээн дүрсэлдэг. Хүн төрөлхтөн энэ дэлхийн бузар мууг мэдэрч, харж бүр оролцож байгаа нь хүмүүсийн хувьд ямар болохыг Бурхан Өөрөө ойлгодог мөн өрөвддөг гэдгээ харуулсан. Дэлхий ертөнцийг дахин бүтээх төлөвлөгөөндөө Тэрээр мөн хүн бүрийг эдгээж шинэчлэх болно.

Тэр хүртэл бид Христийн дотор байхыг хичээж, өөрсдийнхөө хийх ёстойг хийж, эргэн тойронд байгаа тусламж хэрэгтэй хүмүүст үйлчлэх хэрэгтэй. Эелдэг үгс, халуун хоол, эрүүл мэндийн тусламж, шүдийг нь эмчлэх, хувцаслах эсвэл зөвлөгөө өгөх юу ч бай үүнийгээ бид Есүс энэ дэлхийд амьдарч байхдаа харуулсан шиг өөрийгөө үгүйсгэн, сэтгэлийн сайхнаар үйлдэх хэрэгтэй.

Мэдээж бидний хүчин чармайлтаас үл хамааран энэ дэлхий улам бүр муудах болно. Есүс дэлхий ертөнц улам дордоно гэдгийг мэдэж байсан ч энэ нь Түүний үйлчлэлийг зогсоогоогүй юм. Энэ нь мөн биднийг ч зогсоож чадахгүй.