---
title:  Дахин амилалтын найдвар
date:  10/09/2019
---

Есүсийн дахин ирэлтэд найдаж буй Христэд итгэгчдийн найдвар нь зүгээр нэг гэрэлт ирээдүйг хүлээж буй хэрэг биш юм. Есүсийн махан биеэрээ амилсан явдал нь эртний итгэгчдэд Түүний дахин ирэлт бол жинхэнэ бодит зүйл байх болно гэсэн амлалтыг өгдөг. Тэдний нүдээрээ үзсэнээр, үнэхээр Тэрээр үхлээс амилсан юм бол нүглийг устгаж, дэлхий ертөнцийг шинэчлэх ажлаа дуусгахаар дахин ирэх нь гарцаагүй юм. (1 Коринт 15:22, 23).

Элч Паул дахин амилсан нь Түүний залран ирэх найдварын гол түлхүүр юм хэмээн хэлжээ. Есүсийн талаар номлосон Паулын бүх үгс нь итгэж болохуйц гэдэгт тэрээр өөрөө мөрийцөхөд ч бэлэн байв: “Хэрэв Христ амилуулагдаагүй бол та нарын итгэл хэрэггүй ажээ” (1 Коринт 15:17). Паулын хэлсэн үгсийн талаар бодоод үзээрэй. Бидний бүхий л итгэл найдварт Есүсийн дахин амилалт хэр чухал байна вэ?

`1 Коринт 15:12–19-г уншаарай. Дахин амилсан нь яагаад Христэд итгэгчдийн хувьд чухал гэдгийг сонирхож буй итгэгч бус хүнд та хэрхэн тайлбарлах вэ?`

Дахин амилсан Есүсийг харсан нь анхны дагалдагчдыг өөрчилсөн юм. Бидний уншсанаар, Есүс өмнөхөн нь тэднийг Бурханы хаанчлалыг тунхаглан зарлуулахаар илгээсэн байдаг (Матай 10:5–8). Гэвч Есүсийн үхэл тэдний урам зоригийг хугалж найдварыг нь үгүй хийв. Харин дагалдагчдын дараагийн авсан захирамж нь (Матай 28:18–20) Ариун Сүнсээр хүчирхэгжин, дахин амилсан Есүсээс ирсэн (Үйлс 2:1–4) бөгөөд Есүсийн суурийг нь тавьсан хаанчлалаар амьдарч, дэлхийг өөрчлөх замд тэднийг оруулсан юм.

Үхлийн айдас болон хүчнээс чөлөөлөгдсөн анхны итгэгчид Есүсийн нэрээр урам зоригтойгоор амьдарч бусдад итгэлээ хуваалцаж байлаа (1 Коринт 15:30,31). Үхлийг авчирдаг тэрхүү бузар муу нь зовлон шаналал, шударга бус байдал, ядуурал, дарлал гэх мэт бүх төрлийн бузар мууг авч ирдэг тэр бузар муу юм. Гэхдээ Есүсийн улмаас, Түүний үхлийг ялсан ялалтын улмаас энэ бүхэн нэг л өдөр төгсөх болно. “Эцэст нь устгагдах дайсан бол үхэл мөн” (1 Коринт 15:26).

`Эцэст нь бидний одоо тусалж буй хэн ч бай бүгд л нас барна. Энэхүү хатуу үнэн нь Есүсийн үхэл ба дахин амилалтын найдварыг бусдад мэдүүлэх нь ямар чухал болох талаар юу зааж байна вэ?`