---
title:  “Эзэн, Та хэр удах вэ!”
date:  08/09/2019
---

Библийн турш боолчлогдож, цөлөгдөж, дарлагдаж, ядуурч эсвэл шударга бусаар зовж шаналсан Бурханы хүмүүсийн тусламж гуйсан хашхираан бичигдсэн. Египетэд байсан боолууд, Вавилонд олзлогдсон Израильчууд гэх мэт Бурханы хүмүүс зовлонг нь сонсож, буруу зүйлсийг зөв болгож өгөхийг Бурханаас гуйдаг. Тэр үеүдэд Эзэн Бурхан Израильчуудыг дарлаж буй хүмүүс, дайснуудаас нь өшөө авч, хэрхэн Өөрийн хүмүүсээ аварч, сэргээн шинэчилдэг тухай олон жишээ Библид бичигдсэн байгаа.

Гэвч эдгээр авралууд нь түр зуурынх байсан ба маш олон эш үзүүлэгчийн эш үзүүллэг Бурхан бузар мууг төгсгөж, дорд үзэгдэгсдийг өргөмжлөх эцсийн цагийн мэдээ рүү чиглэсэн байдаг. Тэд ийн эш үзүүлж байхдаа “Эзэн, Та хэр удах вэ?” хэмээн уйлж байжээ. Жишээ нь Эзэний тэнгэр элч Израилийн цөллөгийн талаар Түмэн цэргийн ЭЗЭН, Та хэдий болтол өрөвдөхгүй байх юм бэ?” (Зехериа 1:12) хэмээн асуудаг.

Дуулал номд ядуус дарлагдан дээрэлхүүлж, бузар муу хүмүүст аз тохиож, тэд илэрхий хөгжин дэвшиж буй талаар шаналсан хэсэг ихэд тэмдэглэгдсэн байдаг. Дуулаач маань энэ дэлхий Бурханы анх бүтээсэн шиг биш байгаад, мөн Түүний хүссэнээр байхгүй байгаад Бурханы тусламжийг дахин дахин гуйсаар байлаа. “Эзэн, Та хэр удах юм вэ?” (Дуулал 94:3–7-г харна уу).

Үнэндээ, Өөрийн хүмүүсийн төлөө зөв шударгыг үйлдэх хүсэлтэй зөвт Бурханд итгэдэг бурханлаг хүмүүсийн дунд бузар муу нь тэсэж үлдэхэд хэцүү. Бурханлаг хүмүүс үргэлж бузар мууг эсэргүүцсээр ирсэн. Харин Бурхан мутраа хумхин суугаа мэт байгаа нь бузар мууг эсэргүүцээгүй гэсэн үг биш юм. Эш үзүүлэгчид заримдаа хатуу ширүүн асуулт тавьдаг: “ЭЗЭН, би хэдий болтол тусламж хүсэн дуудаж, Та хэдий болтол сонсохгүй байх юм бэ? Би Тан уруу “Хүчирхийлэл!” хэмээн ориловч, Та аврахгүй юм” (Хабакукк 1:2).

Шинэ Гэрээнд үүнтэй адил зүйл гардаг нь байгал дэлхий болон бусад бүтээлүүд хүртэл аврагдаж, дахин сэргээгдэхийг хүсэн ёолон байдаг талаар дүрсэлдэг (Ром 8:19–22). Илчлэлт 6:10-н “Эзэн, Та хэр удах вэ?” хэмээх үгс нь Эзэний төлөө итгэлээсээ болж зовж тарчилсан хүмүүсийн өмнөөс ярьдаг.

Энэ нь дарлагдан дээрэлхүүлж буй хүмүүст туслахыг Бурханаас гуйж буй хашхираан юм.

`Лук 18:1–8-г уншаарай. Бидэнд туслаач хэмээн уйлан залбирч буй хүмүүсийн залбиралд өгч буй Бурханы хариултын талаар Есүс юу хэлж байна вэ? Энэ нь бидний итгэлтэй хэрхэн холбогдож байна вэ?`