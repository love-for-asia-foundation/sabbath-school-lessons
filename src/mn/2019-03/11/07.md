---
title:  Гүнзгийрүүлэн судлах
date:  13/09/2019
---

Элен Уайт, Элч Нарын Үйлс, “Илүү дээр байхаар дуудагдсан нь” х. 309–322, Агуу Тэмцэл, “Дэлхийн хоосрол” х. 653–661.

“Бурханы дуу хоолой Өөрийн хүмүүсийг булшнаас сэрээх үед, агуу тэмцэлд бүхнээ алдсан хүмүүсийн хувьд аймшигтай сэрэлт байх болно. Энэхүү хугацааны туршид тэд Сатаны заль мэхэнд сохорсон бөгөөд нүгэлт үйлдлээ зөвтгөсөн юм. Баян хүмүүс өөрсдийнхөө эд баялгаар сайрхан сул дорой хүмүүст бардамнаж байсан; Гэвч тэд эд баялгаа Бурханы хуулийг зөрчиж олж авсан юм. Тэд өлсөгчдийг хооллож, нүцгэнийг хувцаслаж, шударга хандаж, өршөөл энэрлийг үзүүлэхийг үл тоомсорлосон. ... Тэд дэлхийн эд баялаг, таашаалын төлөө зүрх сэтгэлээ худалдсан бөгөөд Бурханы өмнө баян байхыг хичээгээгүй юм. Үүний үр дүнд тэдний амьдрал сүйрч тэдний зугаа цэнгэл нь гашуудал болж, эд баялаг нь ялзарсан юм.” —Агуу Тэмцэл, х. 654.

“Агуу тэмцэл дуусав. Нүгэл болон нүгэлтнүүд цаашид үгүй болж, орчлон ертөнц бүхэлдээ цэвэршлээ. Эв нэгдэл, баяр хөөрийн долгион агуу их бүтээл даяар цохилов. Хязгааргүй орон зайн ертөнц даяар бүхнийг бүтээсэн Түүнээс амьдрал, гэрэл гэгээ, баяр баясгалан урсан гарлаа. Хамгийн өчүүхэн атомаас авахуулаад агуу том бүтээлээр дүүрэн ертөнцөд, амьтай, амьгүй бүх зүйл байх ба тэдний гоо үзэсгэлэн, төгс байдал болон баяр баясгалан нь Бурхан бол хайр гэдгийг тунхаглана.” — Агуу Тэмцэл, х. 678.

**Хэлэлцэх асуултууд**

`1 Дэлхий дээрх одоогийн амьдрал болон асуудлын талаар энэ долоо хоногт юу сурснаа тайлбарлаарай. Энэ амьдрал, энэ ертөнцийн талаар санаа зовох хэрэггүй. Учир нь “Бурхан энэ бүхнийг устгаж, дахин сэргээх болно” гэж итгэдэг хүмүүсийн үзэл бодолтой харьцуулаарай. Тусламж хэрэгтэй хүмүүсийг үл тоомсорлож, шинэ дэлхийн амлалтын үнэнийг хэрэгжүүлэхгүй байхаас бид хэрхэн болгоомжлох вэ? Үүнээс ч илүү муу зүйл гэвэл бусдыг ашиглахын тулд үнэнийг ашигладаг тэдгээр хүмүүстэй адил болохгүйн тулд бид хэрхэн өөрсдийгөө хянаж байх хэрэгтэй вэ?`

`2 Библийн зөгнөлөөр Есүсийн дахин ирэлт ойртох тусам зовлон шаналал, бузар муу зүйлс болон асуудлууд улам их болно гэж үздэг. Иймэрхүү зүйл тохиолдоход бид Матай 24-р бүлгийг сөхөж хардаг. Матай 25-р бүлгийн гэгээгээр бид эдгээр харамсалтай явдлуудыг хэрхэн хүлээн авч чадах вэ?`

**Дүгнэлт**: Бидний Бурхан бузар муу үүрд үргэлжлэхийг зөвшөөрөхгүй. Библи дэх агуу найдвар бол бузар мууг төгсгөл болгож, шударга бус байдлыг засаж, дэлхий ертөнцийг анхных шиг нь болгохоор дахин ирэх Есүс юм. Есүсийн дахин амилалт дээр тулгуурласан энэ найдвар нь бидний өнөөдрийг өөрчилж, Түүний эргэж ирэхийг хүлээх зуураа Бурхан болон бусдад үйлчлэх эр зоригийг өгдөг.