---
title:  Хангалттай манна
date:  14/07/2019
---

Үе удмаараа боолчлогдож, доройтож буурсан нийгмийн нөхцөл байдал Израилийн ард түмэнд нөлөөлж болох байсан ч Бурхан дөнгөж эрх чөлөөтэй болсон Израильчуудыг өргөж, тэдэнд илүү сайн амьдрах арга замыг зааж мөн тэдний шинэ нийгмийн сайн сайхны төлөө хуулийг өгсөн юм. Энэхүү үйл явцын эхний хэсгүүдийн нэг нь бодит амьдралын сургамж байдлаар ирдэг.

Дөчин жилийн турш цөлөөр тэнүүчлэх амьдралын хэмнэлд Бурханы нүдэнд харагдах бодит ивээл нигүүлсэл болон хувиа үл хичээх байдлыг дадлагажуулан сургах нь Израилийн нийгэмд соёлын нэг хэсэг болох ёстой байв. Эдгээрийн нэг нь Израилийн хуарангийн эргэн тойронд өглөө бүр бий болдог хүнс болох манна байв.

`Гэтлэл 16:16-18-г уншина уу. Эдгээр эшлэлүүдэд хүн бүрт оногдох тодорхой хэмжээний тухай та юу гэж бодож байна вэ?`

Энэ түүхийг дурдахдаа Паул 2 Коринт 8:10-15-д Христэд итгэгчид хэрхэн өгөх ёстой талаар бичсэн байдаг: “Өнөө цагт та нарын элбэг дэлбэг байдал тэдний хэрэгцээг хангаснаар тэдний элбэг дэлбэг байдал бас та нарыг хангах болно. Тэгэхээр тэгш байх болно” (14-р эшлэл).

Израильчууд болон бидэнд өгсөн тэрхүү сургамж нь Бурхан Өөрийн хүмүүс мөн бүтээлүүдээ хангалттай хэмжээгээр хангадаг гэсэн хичээл байсан юм. Хэрэв бид зөвхөн хэрэгтэй зүйлээ л хүсэж, илүү гарснаа бусадтай хуваалцдаг бол бүх зүйлс маань хангагдаж, хамгаалагдах болно. Тухайн өдөртөө хангалттай хэмжээний хэрэгцээгээ авснаар хүмүүс маргааш илүү зүйл бий гэдэгт итгэдэг. Израильчуудын боолчлолд байсантай адил дарамт бэрхшээлийг үүрч буй хүмүүс өөрсдийнхөө амь амьдралын төлөө л амьдрах хандлагатай байдаг ч Бурхан тэдэнд итгэл найдвар, өгөөмөр сэтгэл, бусадтай хуваалцах байдлыг харуулахыг хүсдэг.

Баасан гараг бүр газар дээр хоёр дахин их манна бий болсон байдаг ба зөвхөн тэр өдөр л хүмүүс Шаббатад бэлтгэхийн тулд илүү манна цуглуулах ёстой байв. Шаббатад зориулсан энэхүү тусгай ивээл нь тэднийг бүх хэрэгцээндээ Эзэнд найдаж сурахад нь туслах бас нэгэн арга байжээ. Энэхүү нэмэлт манна нь Бурханы нигүүлслийн нэг хэлбэр бөгөөд Бурханы бүтээсэн энэхүү амралтын өдөр тэд бүрэн дүүрэн баяр хөөрийг мэдрэх боломжтой юм.

`Шаббат өдөр илүү их баяр хөөр авахад туслах ямар зүйлсийг бид Баасан гараг бүр хийж болох вэ?`