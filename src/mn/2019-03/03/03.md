---
title:  Шаббатын хоёр шалтгаан
date:  15/07/2019
---

`Гэтлэл 20:8-11 мөн Дэд хууль 5:12-15-г уншаарай. Дөрөв дэх хуулийн энэхүү хоёр хувилбар бие биеэ хэрхэн бүрэн гүйцэд болгож байна вэ?`

Бурхан бидний Бүтээгч, Аврагч гэдгийг мөн Өөрийн хүмүүстэйгээ харилцаагаа сэргээхийг хүсдэг гэдгийг санаж байх нь хамгийн чухал юм. Энэ тухай дөрөв дэх хуулийн хоёр хувилбарт бичигдсэн байдаг бөгөөд Шаббат өдөр болон энэ өдөр хийх зүйлсийн талаар ч бичсэн байдаг.

Олон хуурамч шүтээний нөлөөнд автсан газар нутгаас гарч ирсэн Израильчуудын хувьд Бүтээгч болох жинхэнэ Бурханы дүр зургийг мэдэх хэрэгтэй байв. Шаббат өдрийг сахих нь үүнийг ойлгох маш чухал арга байсан ба долоо хоног бүрийн Баасан гарагт илүү манна буулгаж өгдөг байсан нь Бурханы бүтээгч хүч чадлын хүчирхэг жишээ болжээ. Гэтлэл 20-р бүлгийн дөрөв дэх хуульд Бурхан бидний Бүтээгч гэдгийг маш тодорхой илэрхийлсэн байдаг.

Мөн үүний зэрэгцээ, тэдний аврал нь Дэд хууль 5-р бүлгийн дөрөв дэх хуульд суурилдаг. Энэ нь Израильчуудын хувьд байнга яригдах ёстой түүх байсан ба ялангуяа тэд үүнтэй Шаббат өдөр болгон нягт холбогдож чадах байв. Тэдний ярих анхны түүхүүдийн нэг бол Египетийн боолчлолоос бие мах бодоороо бодитоор аврагдсан түүх байсан бөгөөд Израильчуудын оюун ухаанд Бурхан болон Түүний авралын талаарх ойлголт өссөнөөр, Шаббат өдөр нь тэдний сүнслэг авралын баяр болон долоо хоног бүрийн бэлгэ тэмдэг болох юм.

Шаббатын энэхүү хууль нь Бурхан болон хүмүүсийн хоорондын харилцааг сэргээх байв. “Бас тэднийг ариусгадаг ЭЗЭН Би мөн гэдгээ тэдэнд мэдүүлэхээр Миний болон тэдний хооронд тэмдэг болгож Амралтын өдрүүдээ Би тэдэнд өгсөн” (Езекиел 20:12). Бидний уншсанаар, Шаббат нь зөвхөн Израильчуудад өгөгдсөн биш юм. Энэхүү Шаббатад бий болдог  харилцааны үндсэн дээр тэд харийн хүмүүст сайн хандаж, илүү өргөн уудам дэлхий ертөнцөд ивээл болох шинэ нийгмийг бий болгох ёстой байв.

“Тийм учраас ЭЗЭН Бурхан чинь амралтын өдрийг сахихыг чамд тушаасан” (Дэд хууль 5:15). Биднийг аварсан мөн бүтээснийг санан дурсан тэмдэглэж Шаббатыг сахиснаараа бид Бурхантай төдийгүй эргэн тойрныхоо хүмүүстэй харилцах харилцаагаа өсгөж байдаг. Бурхан бидэнд нигүүлсэнгүй ханддаг. Тиймээс ч бид бусдад нигүүлсэнгүй хандах хэрэгтэй.

`Шаббатыг хэрхэн сахиснаар биднийг илүү халамжтай, сайхан сэтгэлтэй, энэрэнгүй хүмүүс болгох бэ?`