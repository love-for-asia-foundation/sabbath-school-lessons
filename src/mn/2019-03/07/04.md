---
title:  Есүс эдгээдэг
date:  13/08/2019
---

Сайн мэдээний номууд Есүсийн гайхамшгуудаар дүүрэн байдаг. Ялангуяа эдгэрлийн түүхүүд олон бий. Исаиа Түүнийг сохрыг хараа оруулж, өвчинд боолчлогдон олон жил зовсоныг чөлөөлнө хэмээн эш үзүүлсэн байна (мөн Maрк 5:24–34, Иохан 5:1–15-г хараарай). Есүс үүнээс ч илүүг хийсэн. Тэрээр доголонг хөлд оруулсан. “Бузар” гэгддэг байсан уяман өвчтөнг ч зөвхөн үгээрээ бус гар хүрэн эдгээж байлаа; Тэрээр хүмүүсийн оюун ухаан, бие махбодод нь шүглэсэн чөтгөрүүдийг хүртэл хөөж байсан. Бүр үхлээс ч хүртэл амилуулж байв.

Түүний эдгээр гайхамшгууд олныг татах, мөн эргэлзэгч, шүүмжлэгч олон хүнд Өөрийн хүчийг батлан харуулах гэсэн зорилготой байх гэж бид бодож магадгүй. Гэвч ийм зорилготой байгаагүй юм. Харин оронд нь Есүс эдгээгдсэн хүнд энэ тухай хэнд ч хэлж болохгүй гэж захисан. Эдгээгдсэн хүмүүс энэ гайхалтай мэдээг өөртөө хадгалж, захиасыг нь арай ядан дагаж байсан мэт харагддаг. Есүс гайхамшгуудаа ямар нэгэн үзүүлбэр гэхээсээ илүү чухал ач холбогдолтой зүйл гэдгийг харуулахыг хичээсэн. Мэдээж эцсийн зорилго нь хүмүүс Түүний авралыг хүлээн авах юм.

Есүсийн эдгээх гайхамшгууд нь Түүний өрөвч, энэрэнгүй зан чанарынх нь илрэл байв. Жишээ нь 5000 хүнийг хооллох тэр үед Матай “Эрэг дээр очоод Есүс үй олон хүн байхыг харж тэднийг өрөвдөн өвчтэйг нь эдгээв” (Maтай 14:14) хэмээн бичсэн байдаг. Есүс тэдгээр хүмүүсийн өвчнийг мэдэрсэн бөгөөд тэдэнд тусалж, дэмжихийн төлөө чадах бүхнээ хийсэн.

`Матай 12:15–21 дээрх Исаиагийн эш үзүүллэгийг уншаарай. Есүс цөөхөн эсвэл хэдэн зуун хүн эдгээхээс илүү чухал юуг хийж байсныг Исаиа, Матай хоёр хэрхэн илэрхийлсэн бэ?`

“Христийн хийсэн бүх гайхамшгууд нь Түүний бурханлаг байдлын шинж тэмдэг байсан юм. Тэрээр Мессиагийн хийх ёстой ажлыг хийж байв; Харин Фарисайчуудын хувьд эдгээр ажил үйлсүүд нь Түүн рүү дайрах сайхан боломж олгожээ. Еврейн удирдагчид хүний зовлонд хайхрамжгүй, сэтгэлгүй хандаж байв. Олон тохиолдолд тэдний хувиа хичээсэн, дээрэнгүй байдал нь Есүст хүмүүсийн зовлон бэрхшээлийг шийдэж өгөх шалтгаан болж байжээ. Тиймээс Есүсийн гайхамшгууд тэдний хувьд Түүнийг буруутгах шалтгаан болж байв.” — Үе Үеийн Хүслэн, х. 406.

Есүсийн эдгээх гайхамшгууд өрөвч нигүүлсэнгүй, шударга ёсны үйлдэл байв. Эцэст нь Христийн хийсэн бүх зүйлс хүмүүсийг мөнхийн амьдрал руу хөтлөх зорилготой байсан юм. (Иохан 17:3).