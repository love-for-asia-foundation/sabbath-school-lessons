---
title:  "Сургаалт үгс: Тусламж хэрэгцээтэй хүмүүст үзүүлэх нигүүлсэл"
date:  25/07/2019
---

Мэргэн ухааны цуглуулга болох Сургаалт үгс ном нь олон төрлийн сэдэв болон амьдралд тохиолддог зүйлсийн тухай өгүүлдэг. Ядуурал, баян тансаг,  шударга болон шударга бус байдлын тухай эргэцүүллийн дунд тэс өөр өнцгөөс харсан зүйл ч бий. Амьдрал үргэлж шулуун дардан байдаггүй. Сургаалт үгс ном нь амьдралд олон төрлийн сонголтууд, нөхцөл байдлууд хэрхэн нөлөөлдөг тухай гардаг. Эдгээр нь Бурханд итгэдэг хүмүүсийг ч мөн ялгалгүй нөлөөлдөг талаар хэлдэг.

`Сургаалт үгс 10:4; 13:23,25; 14:31; 15:15,16; 19:15,17; 30:7–9-г уншаад харьцуулаарай. Эдгээр эшлэлүүд нь эд хөрөнгө, ядуурал болон тусламж хэрэгцээтэй хүмүүст туслах талаар юу хэлж байна вэ?`

Сургаалт үгс номд Бурхан ядуу зүдүү, сул дорой хүмүүсийг анхаарч, тэдэнд санаа зовж буй талаар дурддаг. Заримдаа хүмүүс буруу сонголт, бусдад ашиглагдан мөлжигдөх гэх мэт олон нөхцөл байдлуудаас болж ядуурсан байдаг. Гэхдээ тэдний шалтгаан ямар ч байсан Бурхан тэдний Бүтээгч (Сургаалт үгс 22:2) мөн Хамгаалагч (Сургаалт үгс 22:22,23) хэмээн дүрслэгдсэн байдаг. Эдгээр хүмүүс ямар ч алдаа хийсэн тэд дарлагдаж, мөлжигдөх ёсгүй.

Сургаалт үгс ном нь Бурханыг дагаж, мэргэн ухааныг сонгосноор илүү сайхан амьдрахыг санал болгодог. Эд баялаг нь тэр бүр Бурханы ивээл байдаггүй. Итгэмжтэй байдал нь Бурханы хувьд үргэлж маш чухал байсан бөгөөд материаллаг эд баялгаас илүү мөнхийн үр ашигтай байдаг: “Шударга бусаар олох үлэмж их орлогоос Зөвт байдлаар олсон бага нь дээр” (Сургаалт үгс 16:8).

Сургаалт үгс номд дурдагддаг өөр нэгэн асуудал бол удирдлага, улс төр болон ажил төрлийн хүрээнд шударгаар тохиролцож, үнэнч байх явдал юм (Сургаалт үгс 14:5,25; 16:11–13; 17:15; 20:23; 21:28; 28:14–16). Мөн Сургаалт үгс ном нь хувь хүний амьдралын талаар санаа тавихаас гадна ялангуяа хамгаалалт хэрэгтэй тэдгээр хүмүүс, бусад хүмүүсийн ашиг тусын төлөө нийгэм ямар зохион байгуулалттай байх талаар ч гүн ойлголтуудыг өгдөг. Тэдгээр захирагч, удирдагчид Бурханы тусламжтайгаар (Сургаалт үгс 8:15,16) захирдаг бөгөөд тусламж хэрэгцээтэй хүмүүсийн төлөө Бурханы ивээл, хайрын зууч мэт үйлчлэх хэрэгтэй.

`Хүнд нөхцөлд байгаа хүмүүсийг хараад өрөвдөх амархан. Гэвч бид тэрхүү өрөвдөх сэтгэлийг хэрхэн үйлдэл болгож чадах вэ?`