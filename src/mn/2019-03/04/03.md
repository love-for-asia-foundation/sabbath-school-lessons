---
title:  “Ямар нэгэн зүйл хийгээч, Бурхан минь!”
date:  22/07/2019
---

`Дуулал 82-г уншина уу. Энд бидэнд ямар зүйлийг хэлж байна вэ?`

Израильчууд түүхийн турш олон удаа Бурханы тэдэнд өгсөн нийгмийн дүрэм журам, тушаалыг үл хайхарсны улмаас дардан сайхан замаар алхаж чадаагүй. Тэд дарлал, шударга бусын замаар замнаж, маш амархан эргэн тойрныхоо үндэстнүүдтэй адил болж байлаа. Удирдагчид болон шүүгчид нь зөвхөн өөрсдийгөө харж, харин бусдад туслахдаа хахууль авдаг болсон байв. Энгийн хүмүүс ялангуяа ядуу дорой хүмүүс шүүгчийн хамгаалалтгүйгээр ашиглагдан мөлжигдөж байв.

Дуулал 82-р бүлэг нь ялангуяа ийм нөхцөл байдлын талаар өгүүлдэг. Үүнд Бурханыг хамгийн дээд Шүүгч бөгөөд хүмүүсийн шүүгчид болон удирдагчдыг Тэрээр шүүх тухай дүрсэлдэг. Дуулал номд шүүгч хийж буй хүмүүсийг “Бурханы нэрийн өмнөөс шүүхээр тослогдсон хүмүүс” хэмээн онцолсон байдаг.—Элен Уайт, Эш Үзүүлэгчид ба Хаад х. 198. Тэд эд хөрөнгө, эрхэлж буй ажилдаа Бурханы албан тушаалтан мэт хариуцлагатай хандах ёстой юм. Дуулаачийн үзэж байгаагаар, Бурханы шударга ёс нь энэ дэлхийн шударга ёс ямар байх ёстойг харуулах загвар бөгөөд энэ нь мөн шударга болон шударга бусыг ялган таниулж өгдөг.

Дуулал номд (Дуулал 82:8) үндэстэн даяар нүүрлэж буй шударга бус байдлыг зогсоож, шийдэж өгөхийг Бурханаас гуйсан байдаг. Дуулал номын олон эшлэлийн адил энэ хэсэг нь тухайн нутгийн шударга бус системээс болж дуугаа хураалгасан, дарлагдаж, хүчин мөхөсдсөн хүмүүсийн өмнөөс дуу хоолой нь болж өгдөг.

Дуулал 82-р бүлэг нь Бурханыг бүх үндэстнүүдийн болон дэлхий ертөнцийн аугаа Удирдагч, хамгийн дээд Шүүгч гэдгийг нь тунхаглан хэлдэг. Ингэж дуудуулах эрхтэй хамгийн аугаа Шүүгч болон эрх мэдэлтэн Түүнээс өөр үгүй билээ. Дэлхийн шүүгчид ядуус болон дарлагдагсдын дуу хоолой, хашхирааныг сонсож туслахгүй бол тэдэнд гарцаагүй туслах Нэгэн бий.

Зарим тохиолдолд бид шударга бус явдлын хохирогч байж болох ч заримдаа бид өөрсдөө шударга бусаар үйлдэж эсвэл ашиг хонжоо олдог байж болох юм. Бид дарлагч дарлагдагчийн аль нь ч бай Дуулал 82 шиг бүлгүүдээс ухаарал, мэргэн ухаан олж авч болох юм. Бурхан шударга бус шүүлтүүрт санаа зовж байдаг ч Тэрээр тэдгээр шударга бус хүмүүсийг Өөрийн хүүхдүүдээ гэж, тэднийг илүү сайн амьдрал сонгоосой хэмээн хүсэж байна (Дуулал 82:6). Тэгэхээр, тэдгээр эсрэг талд буй дарлагчид ч өөрсдийгөө өөрчлөх аваас тэдэнд итгэл найдвар байгаа гэсэн үг.