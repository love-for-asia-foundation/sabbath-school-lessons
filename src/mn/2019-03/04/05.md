---
title:  Эзэнтэй хамт алхах нь
date:  24/07/2019
---

Дуулал номын төгсгөлийн хэсгүүдэд Бурханыг магтах магтаал улам эрчээ авч харагддаг. Дуулал номын сүүлийн таван бүлэгт “Эзэнийг магтагтун” хэмээсэн энгийн бөгөөд шууд тушаал бий. 146-р бүлэгт Бурхан ядуус болон дарлагдагсдад онцгой анхаардаг нь Түүнийг магтах нэн тэргүүний шалтгаан болдог.

`Дуулал 146-г уншина уу. Энд юуг хэлсэн байна вэ? Ялангуяа 5-9-р эшлэлд Бурхан юу гэж хэлж байна вэ?`

Бурхан бол энэ дэлхийн Бүтээгч гэдэг нь тодорхой (Дуулал 146:6), эдгээр дууллууд нь Бурханыг Шүүгч, Хангагч, Эдгээгч, Чөлөөлөгч, Туслагч, Өмгөөлөгч хэмээн дүрслэн харуулдаг бөгөөд Бурхан энэ төрлийн тодорхой тусламж хэрэгцээтэй хүмүүст анхаарлаа хандуулдаг. Бурхан бидний амьдрал, дэлхий ертөнц, нийгэмд маань олон сайхан зүйлс хийдгийг харах үнэхээр урамтай.

Заримдаа бид Бурхан хэлсэн учраас тусламж хэрэгцээтэй хүмүүст туслах нь зохистой гэж боддог. Гэвч Дуулал 146-р бүлэгт Бурхан ийм зүйлийг аль хэдийн хийсэн учраас бид Түүнтэй хамт үүнийг хийхээр нэгддэг гэж хэлдэг. Бид ядуурал, дарлал болон өвчин зовлонгийн эсрэг ажиллаж эхлэхэд, бид Бурхантай болон Түүний зорилготой нэгдэж байна гэсэн үг. Дуулал 146-р бүлэг дээрх шиг урам өгөх ямар нэгэн зүйлийг Бурхантай хамт хийж гүйцэтгэхээс илүү өөр ямар гайхалтай зүйл байгаа юм бэ?

Энэ нь бидэнд ч мөн тустай. Христэд итгэгчид ихэвчлэн Бурханыг эрэлхийлэх эрэл болон Түүнтэй дотно харилцаатай байх хүслийнхээ талаар ярьцгаадаг. Дуулал 146:7–9 эшлэл шиг Библи дэх олон эшлэл дээр Бурханыг олох аргын нэг бол Түүний хийснийг хийх гэдгийг бидэнд зааж өгдөг. Дуулал 146-д бичсэнээр, хэрэв Бурхан дарлагдсан, өвчтэй болон ядуу хүмүүсийг тэнхрүүлж байвал бид ч гэсэн Түүний адил үйлдэх хэрэгтэй юм. Христ энэ дэлхий дээр зовж шаналсан, ядуу дорой хүмүүсийн дунд ажиллаж амьдрахаар ирсэн. Тэд Түүнээс маш том бэлгийг хүлээн авсан. Өнөөдөр Тэрээр хүүхдүүдийнхээ дүрээр ядуу тарчиг, зовж шаналж буй хүмүүсийн зовлонг нимгэлж, тайвшруулахаар зочилдог.

“Хүмүүс зовлонг нь нимгэлж, хэрэгцээнд нь тусалж буй энэ үйлдлийг хараад - Бурханы хайр, нигүүлслийг, Түүний өрөвч энэрэнгүй чанарыг мэдэхгүй байхын аргаггүй билээ. Хамгийн хэрэгцээтэй, хамгийн дорой буурайд хүрэн үйлчилж байж сая баярт мэдээний энэрэнгүй чанар жинхэнээсээ харагдах болно.” — Элен Уайт, Сүмүүдэд Өгөх Гэрчлэл, 7-р боть, х. 226.

`Бусдад үйлчилснээрээ бид Бурхантай хэрхэн ойр болох талаар ямар гэрчлэл танд байна вэ?`