---
title:  Баян хүн, Лазар хоёр
date:  21/08/2019
---

Баян хүн, Лазар хоёрын сургаалт зүйрлэлээр (Лук 16:19–31) Есүс нэг нь баян нөгөө нь туйлын ядуу хоёр хүний амьдралыг харьцуулдаг. Сайн нийгэм, эмнэлэг, цайны газар байхгүй тэр үед чадал чансаагүй ядуус чинээлэг айлын гадаа гуйлга гуйх нь энгийн үзэгдэл байлаа. Тэдний зовлонг нимгэлэхийн тулд баян хүн эд баялгаасаа жаахан ч болтугай хуваалцах нь зүй ёсны хэрэг гэж үзэхээр байв. Гэхдээ энэ түүхэнд тэр баян хүн “Зовж буй түүнд хувиа хичээн, хайхрамжгүй” хандсан байдаг. — Элен Уайт, Христ Төвтэй Хичээлүүд, х. 261. Амьдрал дээр тэдний нөхцөл байдал өөрчлөгдөөгүй харин нас барсных нь дараа Бурханаар шүүгдээд тус тусынх нь байдал эсрэгээрээ өөрчлөгддөг.

`Лук 16:19–31 болон Лук 12:13–21-г харьцуулаарай. Энэ хоёр түүхийн адил болон ялгаатай тал нь юу вэ? Мөн энэ түүхүүд бидэнд юу зааж байна вэ?`

Эдгээр түүхүүдэд тэр хүмүүс ямар нэгэн буруу зүйл хийж баян болсон гэх баталгаа байдаггүй. Магадгүй тэд хоёулаа шаргуу ажиллан, зөв зохион байгуулж мөн Бурханаар ивээгдсэн байж болох юм. Гэхдээ тэдний мөнгөнд, Бурханд, амьдралдаа хандах хандлагад ямар нэгэн зүйл буруу байгаа мэт харагддаг бөгөөд энэ нь тэднээс ихээхэн ач холбогдол бүхий мөнхийн амийн үнэ хөлсийг шаарддаг.

Үхлийн дараах амьдралын алдартай түүх буюу баян хүн, Лазар хоёрын түүх бидэнд энэ амьдралдаа хийсэн сонголт дараагийн амьдралд нөлөөлнө гэдгийг сургадаг. Тусламж хэрэгтэй байгаа тэдгээр хүмүүст бид хэрхэн хандах нь бидний сонголт юм. Зовлон эдэлж буй баян эрд Абрахам хэлэхдээ, Судар чамд сайныг сонгож болох хангалттай чиглүүлэг өгсөн гэж хэлсэн байна:  “Тэдэнд Мосе болон эш үзүүлэгчдийн бичээс байгаа, дүү нар чинь тэднийг уншиг” (Лук 16:29).

Эд баялагтай эсвэл эд баялгийг хайж байна уу аль нь ч бай эд баялгийн сорилт нь биднийг Бурханы хаанчлалаас болон бусдаас холдуулж хувиа хичээсэн байдал руу хөтлөх эрсдэлтэй. Есүс биднийг эхлээд Түүний хаанчлалыг хай, тэгээд тэрхүү ивээлээ эргэн тойрныхоо хүмүүстэй ялангуяа тэдгээр тусламж хэрэгтэй хүмүүстэй хуваалцахыг уриалдаг.

`Таны санхүүгийн байдлаас үл хамааран Христэд итгэгчид амьдралын чухал зарчмаа мөнгө эсвэл мөнгийг хайрлах хайраар хэрхэн сүйтгүүлэхгүй байж чадах вэ?`