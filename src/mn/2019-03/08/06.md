---
title:  Хамгийн дорд нэгэн
date:  22/08/2019
---

Матай 24, 25-р бүлэгт Есүсээс хүмүүс асуулт асууж, Есүс тэдний бодож байснаас тэс өөрөөр хариулсан өөр нэг тохиолдол бий. Дагалдагчид Есүсээс Иерусалим дахь сүмийн сүйрэл, Есүсийн буцаж ирэх цаг хугацааны талаар асуудаг (Матай 24:1–3). Энэ асуултад дүгнэн хэлсэн Есүсийн хариулт нь өлсгөлөнг хооллож, цангасан нэгнийг ундаалан, харийнханд зочломтгой хандаж, нүцгэнийг хувцаслаж, өвчтэй нэгнийг халамжлан мөн шоронд хоригдож буй хүн дээр очихтой холбоотой байв. Тэрээр тэдэнд, “Үнэнээр би та нарт хэлье. Та нар энэ ах дүүсийн минь дорд нэгэнд ийн үйлдсэн - эсвэл үйлдээгүй бол Надад хийсэн хэрэг” (Матай 25:40,45) гэж хэлсэн.

Энэ нь эцсийн шүүлтийн зураглалыг харуулсан асуултуудтай холбогдсон байдаг. Матай 24-р бүлэгт Есүс дагалдагчдын асуултад дэлхийн төгсгөл болон Иерусалимын сүйрлийн талаар анхааруулга, шинж тэмдгүүдийг хэлснээрээ илүү тодорхой хариулдаг. Гэхдээ Есүс энэ бүхэн тохиосон ч Түүний дахин ирэх найдварын амлалт дотор зөвт амьдралаар амьдрахыг онцгойлон хэлсэн байдаг. Матай 25-р бүлгийн эхний хэсэгт гардаг ухаалаг болон мунхаг онгон охидын түүх бидэнд дахин ирэлтэд бэлэн байх тухай сануулдаг; Гурван зарцын тухай түүх нь хүлээх зуураа үр дүнтэй сайн амьдралаар амьдрахыг танилцуулдаг; харин хонь болон ямааны сургаалт зүйрлэл нь Бурханы хүмүүс завгүйгээр хийх ёстой ажлын тухай хэлдэг.

`Матай 25:31–46-г уншаарай. Энд Есүс бидэнд юу хэлж байна вэ? Яагаад ажил үйлсээр аврал авч чадахгүй вэ? Түүний энд хэлж буй итгэлээ хадгалах гэдэг нь чухам ямар утгатай болох талаар бидэнд юу гэж зааж байна вэ?`

Есүсийн хэлсэн бид бусдад үйлчлэх нь Түүнд үйлчлэхтэй адил гэсэн нь бидний бүхий л харилцаа, хандлагыг өөрчилдөг. Есүсийг оройн хоолондоо урьж, шоронд эсвэл эмнэлэгт Түүнийг эргэж очих боломжтой гээд төсөөлөөд үз  дээ. Эдгээр зүйлсийг эргэн тойрны хүмүүст үйлдсэнээрээ бид үүнийг Есүст үйлдэж байдаг. Тэрээр бидэнд ямар гайхалтай боломжийг үүгээр дамжуулан өгсөн юм бэ!

`Эдгээр эшлэлүүдэд Есүс юу гэж хэлснийг залбиралтайгаар уншаарай. Есүс Өөрийгөө өлсгөлөн, нүцгэн, хоригдсон хүмүүстэй адилтгасан санааг бид хэрхэн ойлгох вэ? Энэ нь ямар том үүрэг хариуцлага үүрч амьдрах талаар бидэнд юу хэлж байна вэ?`