---
title:  Бузар мууг сайнаар ялах нь
date:  19/08/2019
---

Есүсийн сургаалыг сонсож байхдаа, бид Түүний ярилцаж байсан хүмүүс, тэдний амьдарч буй нөхцөл байдлын талаар бодолцож үзэх нь чухал юм. Есүс Өөрийн үйлчилж байсан газар нутгуудад олон хүнийг Өөртөө татсан байдаг (Матай 4:25, 5:1). Ихэнх нь энгийн хүмүүс байсан бөгөөд тэд Ромын хаанчлалын удирдлагад байсан ба зарим нь Еврей эрх мэдэлтэн эсвэл шашны удирдагчид байлаа. Энгийн хүмүүсийн хувьд тухайн үед амьдрахад хэцүү байв. Тэдэнд амьдрах цөөхөн сонголт байсан ба Ромын засаглалын өндөр татварын дарамт болон шашны ёс заншлын хүнд сурталд дарлагдаж байв.

Есүс эдгээр хүмүүсийн нөхцөл ямар ч бай тэдэнд урам зоригтой, сайн сайхан амьдрах замыг заахын тулд санаа тавьж буй нь илэрхий байлаа. Үүний нэг жишээ Матай 5:38–48-д бий.

Энэхүү олонд танигдсан, эрс шийдэмгий үйлдэл, хандлагуудыг Есүс энд заадаг. Англи хэл дээрх “Нөгөө хацраа тавьж өг”, “Илүү хувцсаа өг”, “Дахин нэг милл газар хамт яв” хэмээх эдгээр заавар нь улиг болтлоо сайн танигдсан байв. Есүсийн хэлсэн эдгээр зүйлс нь тэр үеийн хүмүүсийн хувьд танил дотно үйлдэл байлаа. Яагаад гэвэл тэдний захирагч, удирдагчид нь ихэвчлэн тэдэн рүү хүчирхийлэн дайрдаг байв. Хүмүүс ихэвчлэн газрын эзэд, зээлдүүлэгчдээс болж эд хөрөнгөө алдах эсвэл өртэй хоцордог байлаа. Мөн тэд ихэнхдээ Ромын цэргүүдийн түрэмгийллээр ажилд нухлагддаг байжээ. Есүс тэдгээр хүмүүст дарангуйлагчдад хандах ёстойгоос нь илүү сайнаар хандаж, шударга зөвөөр хариулахыг зааж байв. Үүнийг хийснээрээ тэд хүн чанараа алдах аюулаас сэргийлж чадна. Дарангуйлагчид хүч хэрэглэсээр байсан ч ард иргэдэд тэдэнд өгөөмрөөр хандах, хүлцэнгүй хариу үзүүлэх бүрэн сонголт нь байсан юм. Тэд үүгээрээ дарангуйлагчдын бузар муу байдал болон хийж буй шударга бус зүйлсийг нь ил гаргаж чадна.

`Матай 5:38–48; Ром 12:20,21-г харьцуулаарай. Бид эдгээр үндсэн зарчмуудаар хэрхэн амьдрах вэ?`

Есүс Хуучин Гэрээ болон эш үзүүлэгчдийн бүх зүйлсийг, алтан дүрэм хэмээн танигдсан энгийн зарчимд багтаан дүгнэсэн байдаг. “Та нар хүмүүсийг өөрсдөдөө хэрхэн хандаасай гэж хүснэ, өөрсдөө ч тэдэнд бүхий л зүйл дээр тийнхүү ханд” (Maтай 7:12).

`Яг одоо та хэр их үнэ өртөг төлөхөөс үл хамааран ямар нэгэн аргаар Түүний захисан энэ тушаалыг хэрэгжүүлж чадах уу?`