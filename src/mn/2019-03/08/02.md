---
title:  Уулан дээрх сургаалыг танилцуулах нь
date:  18/08/2019
---

Есүсийн хамгийн урт номлол, сургаалуудын цуглуулга бол уулан дээрх сургаал юм. Бурханы хаанчлалын талаарх гурван хуудас сургаал нь аз жаргалын үндэс гэж танигдсан тодорхойлолтоор эхэлдэг.

`Матай 5:2–16-г уншина уу. Есүсийн “Ерөөлтэй” гэж дүрсэлсэн эдгээр есөн зүйлс эсвэл есөн хүний ерөнхий шинж чанар нь юу вэ?`

Эдгээр үгсийн гүн сүнслэг утгыг ойлгохын зэрэгцээ бид үүнийг амьдралд хэрэгжүүлэхээ мартах ёсгүй. Есүс бидэнд энэ дэлхийд буй тэрхүү хоосрол, дутмаг байдлыг таньж мэдэх тухай сургадаг. Тэрээр мөн зөвт байдал (зарим Библийн орчуулгад шударга ёс гэж орчуулагдсан байгаа), даруу зан, энэрэнгүй байдал, амар тайван мөн цэвэр ариун зүрх сэтгэлийн тухай ярьдаг. Эдгээр чанарууд бидний амьдрал, дэлхий ертөнцөд биеллээ олохдоо ялгаатай үр дүн гаргадгийг бид анзаарах хэрэгтэй. Бас үүнтэй төстэй санаа Есүсийн сургаалд дурдагдсан байдаг. Есүс дагалдагчдадаа та нар дэлхийн гэрэл, давс бай гэж захисан (Матай 5:13–16).

Аливаа зүйлийн найрлагад “Гэрэл”, “Давс”-ыг зохистойгоор хийхэд өөрчлөлт бий болдог. Аливаа хоолонд давсыг хийн амт оруулж мөн удаан хадгалахад ашигладаг; энэ бол эргэн тойронд буй хүмүүст бид сайнаар нөлөөлөхийн бэлгэ тэмдэг юм. Үүнтэй адил гэрэл нь харанхуйг гэрэлтүүлж, саад бартаа, аюулыг харуулж, гэр орон, хотын аюулгүй байдлыг хангаж, явах зөв замыг зааж өгдөг. Мөн хол газар явахад хүртэл замыг гэрэлтүүлдэг. Есүс хэлэхдээ, харанхуйд гэрэлтэх гэрэл шиг “Хүмүүс та нарын сайн үйлсийг хараад, тэнгэр дэх Эцэгийг чинь алдаршуулахын тулд та нарын гэрэл тэдний өмнө тийнхүү гэрэлтэг” (Maтай 5:16) хэмээн хэлжээ.

Гэрэл болон давсны энэхүү зүйрлэл нь эргэн тойронд буй хүмүүсийн амьдралд нөлөөлөх дагалдагчдын үүрэг хариуцлагыг тэдэнд сануулдаг. Бид зүрхэндээ цэвэр ариун байж, өөрсдийгөө даруу байлгаж, энэрлийг үзүүлэн, амар тайвныг тогтоосон амьдралаар амьдарч байвал бид гэрэл, давс юм.

`Танай сүм нийгэмдээ гэрэл, давс болохуйц ямар арга замаар ажилладаг вэ? Танай сүм ажилладаг учраас таны орчин тойрон хэр зэрэг сайн сайхан байна вэ? Нөгөө талаас хэрэв та нар оролцохгүй бол тэр нийгэм ямар байх бол?`