---
title:  Сайн Самари хүн
date:  20/08/2019
---

`Лук 10:25–27-г уншаарай. Нэгэн хуульч Есүсээс Бурханы  хүлээн зөвшөөрдөг амьдралаар амьдрах тухай Хуучин Гэрээний тушаалуудын талаар асуудаг. Энэ хоёр тушаал хэрхэн холбогдож байна вэ?`

Хүмүүс Есүсээс асуулт асуухад Тэрээр тухайн хүний бодож байснаас тэс өөр хариулт өгдөг. Левит 19:18 дээрх “Хөршөө өөрийн адил хайрла” хэмээх хуульд өгсөн хариултыг харахад, тэр үеийн ихэнх шашинлаг хүмүүс их цаг хугацаа, хүч чадлаа “Хөрш” хэмээх энэ зарчмын талаар мэтгэлцэхэд зарцуулсан мэт харагдаж байна.

Есүс зөвхөн хөршөө хайрлах биш харин хүн бүрт сайныг үйлдэхийг захиж, энэ зарчмын талаарх дагалдагчдынхаа ойлголтыг тэлэх хэрэгтэй гэдгийг аль хэдийн олж харсан байна: “Харин би та нарт хэлье, дайснуудаа хайрла, та нарыг хавчигчдын төлөө залбир. Тэгснээрээ та нар тэнгэр дэх Эцэгийнхээ хүүхдүүд болно. Учир нь муу ба сайн дээр ч нараа Тэрээр мандуулж, зөвт болоод зөвт бус дээр ч бороо оруулдаг юм” (Maтай 5:44,45).

Хуулийн багш Есүсийг шалгахаар “Хэн миний хөрш вэ?” (Лук 10:29) хэмээн ихэд сорьсон асуулт асуудаг: Хариуд нь Есүс сайн Самари хүний түүхийг ярьж өгсөн бөгөөд хуулийн багшийн асуултын хариуд “Хөрш” хэмээх томьёонд баригдах хэрэггүй харин оронд нь “Явж тусламж хэрэгтэй байгаа хүний хөрш нь бол” (Лук 10:36, 37) хэмээсэн агуулгатай зүйл хэлдэг.

`Лук 10:30–37. Есүс замын хажууд хэвтэж буй тусламж хэрэгтэй хүнтэй таарсан гурван хүнийг харьцуулсан нь ямар ач холбогдолтой вэ?`

Есүсийн сургаалаас элбэг сонсогдох ширүүн шүүмжлэл нь өөрсдийгөө бурханлаг мэт харагдуулдаг атлаа бусдын зовлонд өчүүхэн санаа тавьдаг тэдгээр хүмүүс рүү чиглэсэн байв. “Энэ зүйл нь итгэл үнэмшил, ёс заншил болон аливаа тогтолцооноос бүрэлддэггүй, харин хайрын үйлчлэл, бусдад сайн сайхныг өгөх, чин зүрхний сайн сайхнаас бүрэлддэг гэдгийг Тэрээр харуулдаг.” — Үе Үеийн Хүслэн, х. 497.

Сайн Самари хүний түүхэнд Есүс жинхэнэ шашны шинж чанарыг харуулсан байдаг. Есүс сургаалдаа Түүний дагалдагч гэж өөрийгөө үздэг хүн бүрийн хувьд Бурханы дуудлага гэж чухам юу вэ гэдгийг харуулахын тулд Бурханд итгэдэггүй харийн хүнийг жишээндээ авч үзсэн байна. Түүн дээр ирсэн хүн шиг мөнх аминд хүрэхийн тулд бид юу хийх ёстой вэ гэж Есүсээс асуухад, Тэрээр хэн нэгэн тусламж хэрэгтэй хүний хөрш нь бол гэж бидэнд захидаг.