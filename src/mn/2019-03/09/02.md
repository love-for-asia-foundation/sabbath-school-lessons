---
title:  Шинэ төрлийн нийгэм
date:  25/08/2019
---

Есүс өргөгдөж, Ариун Сүнс Пентекостод буусны дараагаар итгэгчдийн тоо маш хурдацтайгаар өсөж, шинэ сүмийг байгуулав. Хүмүүс эхэндээ Есүсийн анхны дагалдагчдаар удирдуулж байлаа. Тэд энэ сүмийг зөвхөн өөрсдийнхөө төлөө өөрсдөдөө үндэслэн байгуулаагүй. Харин Есүсийн үйлчлэл, сургаал, эш үзүүлэгчид, Еврейн судруудад суурилан байгуулсан байв.

`Үйлс 2:42–47 болон 4:32–37-г уншаарай. Эртний сүмийн дүрслэлүүдээс та ямар чухал зүйлийг олж чадах вэ?`

Эртний Израильчууд шударга зөв, өгөөмөр нийгмийн зураглалаар амьдарч чадаагүй мэт харагддаг. Харин тэр үеийн шинэ сүм “Та нарын дунд ямар ч ядуу хүн байх ёсгүй” (Дэд хууль 15:4) гэсэн зааврыг нухацтай авч үзсэн байдаг. Тэдний итгэлийн нэг бодит илэрхийлэл нь эд материалаа хуваалцан, газраа зарж (Үйлс 4:34–5:2) мөнгөөр нь итгэгч ах дүүсийнхээ хэрэгцээг хангаж байлаа. Ялангуяа эдгэрлийн (Үйлс 3:1–11; 5:12-16) үйлчлэлээр дамжуулан харь хүмүүст ивээл болж байв.

Итгэгчид өсөхийн хэрээр зохион байгуулалтын зарим ажил хүндэрч байлаа. Ялангуяа бэлэвсэн эхчүүдэд өдөр бүр хоол хүнс тараах (Үйлс 6:1) ажил хэцүүдэж байв. Бүлгийн ахлагчид буюу дагалдагчид сайн мэдээг түгээх ажилдаа анхаарах хүсэлтэй байв. Тулгараад буй асуудлыг шийдэхийн тулд тэд ямар нэгэн зохион байгуулалт хийх хэрэгтэй боллоо.

Сүмийн энэхүү бодит асуудалд анхаарахаар долоон хүн томилогдсон байна. Энэ нь магадгүй сүмд бий болсон анхны үйлчлэлийн хэлбэр байх; Мөн энэ нь сүмийн амьдралд бодит үйлчлэл ямар чухал болохыг харуулсан байдаг. “Давид болон Мосегийн үед Бурханы хүмүүсийн удирдагчдыг чиглүүлж байсан тэрхүү итгэл бишрэл, шударга ёсны зарчмууд нь сайн мэдээг түгээх Бурханы шинэхэн бий болгосон сүмд зарчим болон өгөгдсөн байлаа.” — Элен Уайт, Элч Нарын Үйлс, х. 95.

`Эртний сүмийн нийгэмлэг нь ямар байсан талаар төсөөлөхийг хичээгээрэй. Тэдний баримталж байсан зарчмуудыг бид хэрхэн тусгаж авах вэ?`