---
title:  “Зөвт” Иаков
date:  29/08/2019
---

Христэд итгэгчдийн түүхэнд Есүсийн дүү гэгдэх Иаков нь Иерусалим дахь анхны сүмийн ахлагч, Иерусалимын зөвлөлийн удирдагчдын нэг байв (Үйлс 15; Галат 1; 2). Хэрэв тийм бол тэрээр Библи дэх Иаков номыг бичсэн байж таараа.

Иаков гэдэг нэр нь тэр үед түгээмэл нэр байв. Гэхдээ энд дурдагдаж буй Иаков нь дорд үзэгдэн, орхигдсон тэдгээр хүмүүсийг анхаарч, бусадтай зөв зохистойгоор ханддаг ухаалаг удирдагч буюу “Зөвт” Иаков хэмээн танигдсан сүмийн ахлагч байсан. Түүний нэрээр нэрлэгдсэн Иаков ном нь бурханлаг бус нөхцөл байдал дунд Бурханы дагалдагчийн хувьд ухаалаг амьдрах тухай өгүүлдэг. Мөн энэ ном нь “Шинэ Гэрээний сургаалт үгс” хэмээн нэрлэгддэг.

Иаков номын зохиолч уншигчдадаа сэтгэл зовон байж  “Гэхдээ өөрсдийгөө хуурдаг зүгээр нэг сонсогчид биш, үгийг хэрэгжүүлэгчид бологтун” (Иаков 1:22) хэмээн сануулдаг. Иймэрхүү хандлага нь Бурханы нүдэнд мөнхийн бөгөөд цэвэр ариунд тооцогддог ба энэ нь хүрээлэн буй нийгмийн ялзарсан нөлөөллөөс сэргийлж, дарлагдаж, ядарсан хүмүүсийг анхаарахад төвлөрсөн байдаг (Иаков 1:27).

`Иаков 2:1–9 болон 5:1–5-г уншаарай. Баян хүмүүст хандсан Иаковын хандлага ямар байсан бэ? Сүмд буй баян болон ядуу хүмүүст хэрхэн хандах тухай тэрээр ямар тодорхой зөвлөгөөнүүд өгсөн бэ?`

Хэн нэгэн хүйтэнд даарч, өлсөн зовж байхад нь түүнд сайн сайхныг ерөөж, Бурханы ивээлийг хүсэхийг Иаков эсэргүүцсэн. Бүх төрлийн сайхан  ерөөл, сайхан сэтгэлээс илүү бодит хоол хүнс, хувцас хунар нь тэдний төлөөх бидний сэтгэлийг илэрхийлэх хавьгүй илүү бодит тусламж байх болно (Иаков 2:14–16). Иаков үүнийг бидний Бурханд итгэх итгэл, үйлсийн хоорондох харилцан үйлчлэлийн жишээ болгон ашигласан. Тэрээр мөн Есүсийн хөршөө өөрийн адил хайрла хэмээх тушаал нь хэрхэн өдөр тутмын амьдралд хэрэгжиж байх ёстойг давтан хэлдэг (Иаков 2:8). Энэ нь авралыг авахын тулд хийж буй үйлдэл биш харин Бурханд болон бусдад үйлчлэх амьдрал бөгөөд энэ нь жинхэнэ итгэлийн илрэл юм.

`Баяныг ядуугаас дээр гэж үзэх нь яагаад тийм хялбар байдаг вэ?`