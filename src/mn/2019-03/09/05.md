---
title:  Паулын хайрлах, амьдрах заавар
date:  28/08/2019
---

Ромчуудад сайн танигдсан Паулын захидалд Христийн үхлээр дамжуулан итгэлээрээ аврагдах тухай агуу номлолын тайлбар бий. Үүний тухай 11 бүлгийн турш тайлбарласны дараа өөр чухал сэдвийн талаар дурдсан байдаг. Есүс болон сайн мэдээний түүхүүдээр илэрдэг Бурханы хайр, нигүүлсэлд үндэслэсэн сайн сайхан амьдрах бодит арга замыг Паул санал болгосон: “Иймд ах дүү нар аа, өөрсдийн биеэ Бурханд тааламжит амьд, ариун тахил болгон өргөхийг Бурханы өршөөлөөр та нараас хичээнгүйлэн гуйя. Энэ нь та нарын сүнслэг мөргөл мөн” (Ром 12:1). Бурхан бидэнд Есүсээр дамжуулан агуу зүйл хийсний учир бид зохистой амьдрах хэрэгтэй гэж Паул хэлдэг.

`Ром 12-г уншиж, дүгнээрэй. Ялангуяа тусламж хэрэгцээтэй хүмүүсийг халамжилж, хайрлах зааврыг анхаараарай.`

Үнэндээ, Ром 12–р бүлгийн үйлс нь Паулын бусад захиандаа дэлгэрүүлж бичсэн олон сэдвийн дүгнэлт болдог. Өгөөмрөөр өгөх, бусдыг зоригжуулах болон бусдад үйлчлэх зэргийг багтаан сүмийн биеийг бүрдүүлж буй ялгаатай үүргүүд болон бэлэг авьяасуудын талаар дурдсан (эшлэл 3–8). Гэхдээ эдгээрийг зөвхөн үйлдээд зогсохгүй баяр хөөртэйгөөр, юунаас ч илүүгээр хайр дотор төгс гүйцэлдүүлэх ёстой (эшлэл 9–11).

Паул энэ амьдрал нь юуны төлөө юм бэ гэдгийг дүрсэлдэг. Тэрээр итгэгчдийг сайнаар бузар мууг, шударга бусыг шударгаар хариулах тухай бидний өмнө нь үзсэн шиг хаана ч хэзээ ч амар тайвныг тогтоож, тусламж хэрэгтэй хүмүүсийг халамжлахын тулд хүнд хэцүү цагийн үед тэвчээртэй байхыг уриалсан. (Ром 12:20, 21).

Энэхүү бүлэг нь Бурханд хувиараа мөн сүмийн ахан дүүсийнхээ нэг хэсэг болон үйлчилж, шинэ хүн мэт амьдрах гэдэг нь чухам юу болох талаар харуулдаг. Паул тэдгээр Есүсийн шинэ дагалдагчдад Христ тэдний төлөө загалмайд цовдлуулж, тэд мөнх амийг хүртэх боломжтой болсон учир тэдний амьдрал, чухалчлах зүйлс болон үйлдэл нь өөрчлөгдөх ёстой гэж сануулсан байдаг. Ромын хаанчлалын харгис нийгэм, дарангуйллын дунд амьдарч буй тэдэнд Паул хэрхэн өөрөөр амьдрахыг зааж өгсөн байна: “Энэ үеийн явдалд бүү нийцэгтүн. Харин зүрх сэтгэлээ шинэчилснээр өөрчлөгдөж Бурханы хүсэл юу болохыг, тухайлбал сайн, тааламжит, төгс төгөлдөр хүслийг батлагтун” (Ром 12:2).

`Өнөөдөр Христийн дагалдагч байж сайн сайхан, хайрлаж амьдрахын тулд хүрээлэн буй нийгмийнхээ ямар нөхцөл байдал, хандлагыг эсэргүүцэх хэрэгтэй байна вэ?`