---
title:  Бие биенээ сайн үйлсэд урамшуулах нь
date:  26/09/2019
---

Хэдийгээр бид Бурхан болон сайн сайхны талд зогсдог гэдэгтээ итгэлтэй, урам зориг, санаа зорилготой ч Эзэний төлөө ажиллахад хүнд хэцүү, урам хугарсан зүйлс их тохиолдоно. Энэ дэлхийн гуниг зовлон үнэхээр бодит билээ. Ийм учраас бидэнд сүм байх хэрэгтэй. Есүс энэ төрлийн дэмжлэг үзүүлэх нэгдлийг дагалдагчидтайгаа хамт үлгэрлэн харуулсан билээ. Маш ховор тохиолдолд хүмүүсийг ганцааранг нь илгээж байсан. Хэдийгээр тэд явсан ч буцаж ирээд, бусадтайгаа тохиолдсон зүйлсээ хуваалцаж урам зориг, хүч чадлаа сэлбэдэг байв.

`Еврей 10:23–25-г уншаарай. Еврей 10:25 нь хамгийн сайн танигдсан эшлэл ба энэ эшлэлийг ойлгоход өмнөх хоёр эшлэл нь хэрхэн тусалж байна вэ? Бусдыг сайн үйлс болон хайраар урамшуулах ямар арга замууд байна вэ?`

Ямар ч үүрэг даалгавар, төсөл дээр ганцаараа ажиллаж буй хүнээс баг хамт олноороо ажиллаж буй хүмүүс илүү амжилттай байдаг. Энэ нь дахиад л бидэнд тус тусдаа өөр үүрэг гүйцэтгэдэг Христийн биеийг (Ром 12:3–6) төлөөлсөн сүмийн зураглалыг сануулдаг. Хэрэв хүн бүр чадах зүйлээ хамгийн сайнаар, бусадтайгаа хамтран хийж, итгэлээр алхвал бидний амьдрал, ажил үйлс мөнхийн үр дүн үзүүлнэ.

Зөв зүйлс хийхийг эрмэлзэж үр дүнгээ харах чухал ч гэлээ бид заримдаа бусад хүмүүсийн амьдралд ямар үр дүн гарах талаар Бурханд итгэх хэрэгтэй. Олон тохиолдолд ядуурлыг багасгаж, сул доройг хамгаалж, дарлагдагсдыг чөлөөлж, дуугүй хүмүүсийн өмнөөс ярих үедээ бид жаахан л дэвшил харах болно. Гэхдээ бидэнд илүү агуу, гарцаагүй ялалтын төлөө ажиллаж байгаа гэсэн найдвар бий: “Сайныг үйлдэхдээ зүрхшээхгүй байцгаая. Учир нь хэрэв бид шантрахгүй байвал цаг нь болохоор хурааж авна. Тиймээс бид боломж завшаантай байх үедээ бүх хүнд, юуны түрүүнд итгэлийн гэр бүлийн гишүүдэд сайныг үйлдэцгээе” (Галат 6:9,10). Мөн “Сайныг үйлдэхээ болон хуваалцахаа бүү март. Учир нь ийм тахилууд Бурханд тааламжтай” (Еврей 13:16).

Энэ нь бид нэг нэгнийгээ урамшуулан зоригжуулахаар дуудагдсан шалтгаан юм. Итгэлээр амьдрах нь баяр хөөртэй мөн хэцүү байдаг. Шударга Бурхан болон шударга нийгэмлэг болох сүм бидний хамгийн том дэмжлэг бөгөөд бусдыг урьж нэгтгэх шалтгаан билээ.

`Бусдын зовлон бэрхшээлд туслахаар үргэлж хичээж байдаг хэнийг та мэдэх вэ? Сайн үйлсийг хийж буй тэр хүнийг эсвэл тэр баг бүлгийг та хэрхэн урамшуулан зоригжуулж болох вэ?`