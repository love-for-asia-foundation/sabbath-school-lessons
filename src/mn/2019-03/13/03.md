---
title:  Үлдэгсэд
date:  23/09/2019
---

Библид бичигдсэн үлдэгсдийн талаарх тодорхойлолт Илчлэл 12:17-д бий: “Бурханы тушаалууд хийгээд Есүст итгэх итгэлийг сахидаг ариун хүмүүсийн тэвчээр энд байна” (Илчлэл 14:12). Энэ онцлогууд нь Бурханы хүмүүсийг дэлхийн түүхэнд тодруулан харуулж өгдөг. Мөн Библийн түүхүүдээс эдгээр үлдэгсдийн хийсэн үйлс, ялангуяа бусдад хэрхэн үйлчилдэг байсан талаар жишээнүүдийг уншиж болно.

`Энэ тухай Мосегийн жишээ бий. Гэтлэл 32:1–14-г уншаад Мосегийн түүх болон Илчлэл 12:17 дахь үлдэгсдийг харьцуулна уу?`

Бурхан Израильчуудад уурлаж, тэднийг устгаад, - Абрахамд чиний үр удмыг агуу үндэстэн болгоно гэж өгсөн амлалтаа Мосе болон түүний үр удамд өгөхөөр төлөвлөж байв. (Гэтлэл 32:10).

Гэвч Мосе үүнийг хүссэнгүй. Харин оронд нь Мосе Бурхантай маргах зоригтой байж, Таны ингэж гаргасан шийдвэр Өөрийн тань нэрийг муугаар харуулах болно гэж хэлдэг. (Гэтлэл 32:11–13).

Мосегийн хувьд эдгээр хүмүүсийг цөлд удирдан чиглүүлэх нь их хэцүү байсан. Тэднийг эрх чөлөөтэй болгон авч явсан мөчөөс эхлэн тэд гомдоллож, маргалдаж байлаа. Тэгтэл Мосе Бурханд хандан хэрэв Та тэднийг уучлахгүй юм бол “Намайг Өөрийнхөө бичсэн номоос арилгаач” (Гэтлэл 32:32) гэж хэлсэн байдаг. Мосе хамт явж буй хүмүүсээ аврахын тулд мөнхийн амьдралаа өгөх саналыг тавьжээ.

Мөнхийн амийг авах зохисгүй хүмүүсийн өмнөөс өөрийгөө золиослох ямар гайхалтай жишээ вэ! Есүсээр ирэх авралын төлөвлөгөөг бэлгэдсэн ямар гайхалтай үйлс вэ!

“Бурханы эсрэг Израильчуудын юу хийж байгааг тэдэнд хэлэхдээ, Мосегийн бүрэг ичимхий зан нь түүний хайр, тэдний төлөө гэсэн сэтгэлийн улмаас үгүй болсон байв. Эзэн түүний хувиа үл хичээсэн гуйлтыг сонсон хариулжээ. Бурхан үл талархагч, төөрч будилсан хүмүүсийн төлөөх Мосегийн хайр болон итгэмжтэй байдлыг нь сорьж байсан ба харин Мосе энэ бүх сорилтыг давж чадсан. Израильчуудын төлөөх түүний хүсэл эрмэлзэл хувиа үл хичээсэн сэтгэлээс үүдэн гарч байв. Мосегийн хувьд Бурханы сонгосон хүмүүсийн өсөн дэвжих нь өөрийнх нь алдар нэрээс илүү эрхэм, агуу үндэстний өвөг эцэг болохоос илүү чухал байлаа. Бурхан түүний итгэмжтэй байдал, даруу зүрх сэтгэл, үнэнч шударга байдлыг таалж мөн итгэмжтэй хоньчин хэмээн үзэж Израильчуудыг амлагдсан газар нутагт оруулах агуу үүргийг өгсөн байна.”— Элен Уайт, Эцэг Өвгөд ба Эш үзүүлэгчид, х. 319.

`Иаков 1:5–8-г уншаарай. Христэд итгэгчдийн хувьд залбирал ямар үүрэг гүйцэтгэдэг вэ? Иаков 2:15,16-д бусдын төлөө залбирч буй залбирлаа үр дүнтэй болгох талаар юуг хэлж байна вэ?`