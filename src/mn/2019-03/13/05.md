---
title:  Сүм дэх энэрэл нигүүлсэл
date:  25/09/2019
---

Иов номын эхний хэсэгт, Бурханы сайн сайхан арга зам болон нүгэлд унасан хүн төрөлхтний төлөөх ажлынхаа илэрхийлэл болгон Бурхан Иов болон түүний итгэмжит байдлыг онцолсон байдаг (Иов 1:8). Бурханы хүмүүс дэлхий дээр амьдарч байхдаа Бурханы нэр төрийг үүрэхийг зөвшөөрсөн нь гайхалтай. Паул энэхүү зүйлийн тухай улам дэлгэрүүлж: “Ингэснээр эдүгээ чуулганаар дамжуулан Бурханы олон янзын мэргэн ухаан тэнгэрлэг газар дахь захирагчид болон эрх мэдэлтнүүдэд мэдэгдэх юм” (Ефес 3:10).

`Ефес 2:19-г уншаарай. Сүмийн нэгдлийг Бурханы гэр бүл хэмээн дүрсэлсэн санааг юу гэж бодож байна вэ? Энэхүү тодорхойлолт нь зохион байгуулагдсан сүмийн үйл ажиллагаанд хэрхэн нөлөөлөх ёстой вэ?`

Ямар ч нэгдэл, байгууллагад гишүүдийн хандлага, мөн чанар нь тухайн бүлгийн үнэ цэнийг харуулж байдаг. Бурханы гэр бүл, Христийн бие, сүнслэг нэгдлийн хувьд сүм нь сайн сайхан байж, зорьсондоо хүрэх агуу дуудлагатай билээ. “Учир нь Бурхан бол самуурлын Бурхан бус, харин амар амгалангийн Бурхан мөн. Ариун хүмүүсийн бүх чуулганы адил” (1 Коринт 14:33)

Бурханы үзүүлсэн шударга байдал, нигүүлсэл, хайрын үнэ цэнэ нь сүмд болж буй бүхий л зүйлийг удирдах ёстой. Жижиг орон нутгийн сүмээс авахуулаад дэлхийн хэмжээний сүмийн байгууллагуудад эдгээр зарчмууд хэрхэн сүмээ удирдах, шийдвэр гаргах, сүмд буй хамгийн дорд хүмүүсийг халамжлахад сүмийн ахлагчдыг чиглүүлэх ёстой. Эдгээр зарчмууд нь мөн сүмийн гишүүдийн дунд үе үеийн турш байсаар ирсэн маргааныг шийдвэрлэхэд ашиглагдах ёстой. Хэрэв бид сүмийн ах дүүстээ шударга сайнаар хандаж чадахгүй бол хэрхэн бусад хүмүүст ийн хандаж чадах билээ?

Сүмийн байгууллага хүмүүсийг хөлслөн ажиллуулахдаа, тэр хүн өгөөмөр бөгөөд ямар нэгэн зүйлээс илүү хүнийг үнэлж чаддаг, мөн бусдад шударга бусаар хандахын эсрэг зогсдог хүн байх ёстой. Сүмүүд эмзэг дорой хүмүүсийг хамгаалдаг аюулгүй газар байх ёстой. Мөн эртний сүмүүдээс бидний харснаар, сүмийнхэн ялангуяа зовж шаналж, дутагдаж буй сүмийн гишүүддээ дэмжлэг туслалцаа үзүүлэхэд бэлтгэгдсэн байх хэрэгтэй.

Есүс дараах үгсийг зөвхөн сүмийн итгэлийг өөрчлөх гэж хэлээгүй бөгөөд харин бусдад Бурханы хүмүүсийн итгэлийг бодит хэмээн харуулахын тулд тушаал болгон өгсөн байна: “‘Би та нарт бие биеэ хайрлагтун, Би та нарыг яаж хайрласны адил та нар мөн бие биеэ хайрлагтун гэсэн шинэ тушаал өгч байна. Хэрэв та нар бие биеэ хайрлах юм бол үүгээр чинь бүх хүн та нарыг Миний шавь нар мөн гэдгийг мэдэх болно гэж хэллээ’” (Иохан 13:34, 35).