---
title:  Questi miei minimi
date:  22/08/2019
---

In una data circostanza, a una domanda, Gesù rispose in modo piuttosto diverso rispetto a quello che troviamo nel sermone sul monte, nei capitoli 24 e 25 di Matteo. I discepoli andarono dal maestro per chiedergli notizie della distruzione del tempio di Gerusalemme, quando lui sarebbe tornato (24:1-3 ). La conclusione dell’articolata risposta di Gesù indicava di nutrire gli affamati, dissetare gli assetati, accogliere gli stranieri, vestire chi era nudo, prendersi cura dei malati e visitare quelli che stavano in prigione. Egli assicurò loro: «In verità vi dico che in quanto lo avete fatto a uno di questi miei minimi fratelli, l'avete fatto a me» (25:40,45 ). Una risposta collegata alle domande che precedono questo insegnamento prefigurante lo scenario del giudizio finale. In tutto il capitolo 24 di Matteo, Gesù risponde in modo diretto agli interrogativi dei discepoli, proponendo segni e avvertimenti relativi alla distruzione di Gerusalemme alla fine dei tempi, ma poi rimarca l’esigenza di «vegliare» e vivere come si deve alla luce della promessa del suo ritorno. Nella prima parte di Matteo 25, la parabola delle vergini sagge e di quelle stolte evidenzia il bisogno della preparazione per un ritorno inatteso o ritardato; l’episodio dei tre servi presenta la necessità di vivere virtuosamente e produttivamente questo tempo dell’attesa; poi abbiamo la parabola delle pecore e dei capri, molto più specifica rispetto ai compiti ai quali sono chiamati i fedeli di Dio.

`Leggere Matteo 25:31-46 . Cosa ci sta dicendo Gesù? Perché non si tratta di salvezza per opere? Cosa vogliono davvero insegnarci le sue parole?`

La frase di Gesù, secondo cui ogni volta che facciamo del bene a qualcuno in realtà lo stiamo facendo anche a lui, dovrebbe essere sufficiente per trasformare tutte le nostre relazioni e il nostro atteggiamento. Immagina di poter invitare Gesù a pranzo o di andarlo a trovare in un ospedale o in una prigione. In realtà ci dice che lo facciamo ogni volta che offriamo questo servizio alle persone della nostra società. In questo modo, egli ci sta offrendo un’opportunità incredibile.

`Come interpretare il concetto di Gesù che si identifica con l’affamato, il nudo e il recluso? Quali ripercussioni ha questa consapevolezza sul nostro modo di vivere?`