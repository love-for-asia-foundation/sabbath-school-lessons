---
title:  Sconfiggere il bene con il male
date:  19/08/2019
---

Quando prendiamo in considerazione l’insegnamento di Gesù, vale la pena pensare chi fossero le persone alle quali si rivolgeva e le condizioni in cui vivevano. Gesù aveva iniziato ad attrarre grandi folle provenienti dalle regioni nelle quali aveva svolto il suo ministero (Mt 4:25; 5:1 ). Nella maggior parte dei casi si trattava di gente comune, che viveva sotto il giogo dell’Impero romano, ma c’erano anche governanti ebrei e capi religiosi. L’esistenza delle persone normali era difficile, non avevano molte scelte, data l’elevata tassazione e il peso schiacciante della tradizione religiosa.

Nell’insegnare loro, Gesù si preoccupava ovviamente di offrire un modo di vivere migliore, di restituire loro dignità e coraggio, a prescindere dalle contingenze. Un esempio in tal senso lo troviamo in Matteo 5:38-48. Alcune indicazioni - come «porgigli anche l’altra guancia… lasciagli anche il mantello… fanne con lui due [miglia ndr]» sono talmente note da essere diventati cliché. Ma questa familiarità cela quelle azioni e atteggiamenti radicali che Gesù sta qui insegnando. Gli scenari descritti erano comuni a molti dei suoi uditori, che spesso venivano violentemente aggrediti dai loro «superiori» o padroni. Erano tante le persone indebitate che perdevano la loro casa, costretti a cederla ad amministratori o usurai. Altre erano costrette dai soldati romani occupanti a lavorare duramente. Gesù insegnò a tutti di reagire con integrità, trattare gli oppressori meglio di ciò che si meritavano, evitando, in questo modo, di rinunciare alla loro umanità. Se quei despoti cercavano di esercitare il loro potere, la gente aveva comunque la libertà di scegliere come reagire e, resistendo con atteggiamento non violento e addirittura generoso, rendevano manifesta la malvagità della persecuzione e dell’ingiustizia subite.

`Confrontare Matteo 5:38-48  con Romani 12:20,21 . Come applicare concretamente questi principi radicali nella nostra vita?`

`Gesù ha condensato tutta «la legge e i profeti», gli scritti sacri che noi chiamiamo Antico Testamento, in un semplice principio noto come regola d’oro: «Tutte le cose dunque che voi volete che gli uomini vi facciano, fatele anche voi a loro» (Mt 7:12 ). Pensi di poterci riuscire, anche se il prezzo da pagare fosse elevato?`