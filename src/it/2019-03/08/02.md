---
title:  Presentando il sermone sul monte
date:  18/08/2019
---

Il sermone - o raccolta di insegnamenti - più lungo pronunciato da Gesù è quello sul monte. La sua escursione sulla vita nel regno di Dio, che dura tre capitoli, inizia con una dichiarazione di valori, quelle che oggi chiamiamo le beatitudini.

`Leggere Matteo 5:2-16 . Quali sono gli elementi comuni di questi nove valori o generi di individui che Gesù definisce «beati»?`

Insieme alla profonda applicazione spirituale delle sue parole, non ci deve sfuggire anche il senso pratico della loro lettura. Gesù afferma di identificare la povertà in noi stessi e nel nostro mondo. Parla anche di giustizia, umiltà, misericordia, pacificazione e purezza di cuore. Teniamo conto dell’incidenza pratica che simili qualità avrebbero nelle nostre vite e nel mondo se venissero attuate. Questa lettura pratica viene enfatizzata dalle seguenti dichiarazioni del Salvatore, dove esorta i suoi discepoli a essere sale e luce della terra (vv. 13-16).

Se usati come si deve, il sale e la luce aggiungono qualcosa di determinante al contesto. Il sale esalta i sapori, ma conserva anche i cibi; è simbolo del bene che potremmo rappresentare per chi ci sta intorno. La luce, analogamente, spazza via il buio, rivelando ostacoli e offrendo, anche a distanza, un punto di riferimento per chi deve muoversi. «Così risplenda la vostra luce davanti agli uomini, affinché vedano le vostre buone opere e glorifichino il Padre vostro che è nei cieli» (v. 16). Sale e luce sono entrambi simboli che ci indicano la nostra responsabilità di discepoli chiamati a influenzare e a rendere migliori la vita di chi ci circonda. Siamo sale e siamo luce quando facciamo tutto in maniera adeguata, quando i nostri cuori sono puri, quando pratichiamo l’umiltà, mostriamo misericordia, contribuiamo alla pace e sopportiamo l’oppressione. Gesù inizia questo sermone invitandoci a incarnare queste qualità del suo regno, talvolta sottovalutate.

`In che modo la tua chiesa è sale e luce nella società in cui opera? Ritieni che abbia contribuito a migliorare la qualità della vita, per esempio, del quartiere dove sorge?`