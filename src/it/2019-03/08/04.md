---
title:  Il buon samaritano
date:  20/08/2019
---

`Leggere Luca 10:25-27 . Il dottore della legge che interrogava Gesù espresse in estrema sintesi i comandamenti indispensabili per vivere una vita gradita da Dio. In che modo sono collegati questi due comandamenti?`

Quando gli venivano poste delle domande, Gesù spesso terminava le risposte con un finale piuttosto diverso rispetto alle aspettative di chi lo interrogava. Rispondendo alla disposizione di Levitico 19:18 , «amerai il prossimo tuo come te stesso», sembra che molti dei religiosi del suo tempo dedicassero energie e tempo a stabilire la portata e i limiti di questo principio. Gesù aveva già provato ad allargare la comprensione di questo termine nei suoi discepoli, esortandoli non solo ad amare il loro prossimo, ma chiunque in senso lato. «Ma io vi dico: amate i vostri nemici [benedite coloro che vi maledicono, fate del bene a quelli che vi odiano] e pregate per quelli [che vi maltrattano e] che vi perseguitano, affinché siate figli del Padre vostro che è nei cieli; poiché egli fa levare il suo sole sopra i malvagi e sopra i buoni, e fa piovere sui giusti e sugli ingiusti» (Mt 5:44,45 ).

Ma un esperto in legge religiosa, nel tentativo di metterlo alla prova, tornò alla tanto dibattuta questione: «E chi è il mio prossimo?» (Lu 10:29 ). Per tutta risposta, Gesù narrò l’episodio del buon samaritano, ma la risposta ultima alla domanda del dottore non fu definire lessicalmente il «prossimo», bensì un’esortazione. «Va’, e fa’ anche tu la stessa cosa» (v. 37).

`Leggere Luca 10:30-37 . Qual è il significato del contrasto fatto notare da Gesù tra i tre personaggi che vedono quella persona in difficoltà sul ciglio della strada?`

Come spesso accadeva, la critica più dura Gesù la riservava a quanti si vantavano di essere religiosi ma che in realtà dimostravano davvero scarso interesse per la sofferenza altrui. «Con la parabola del buon samaritano Gesù illustra la natura della vera religione, che non consiste in sistemi teologici, in credi o in cerimonie, ma in atti d’amore per il bene degli altri, compiuti con uno spirito di sincera bontà» - DA, p. 497 [cap. 54, p. 368].

Nel suo insegnamento, Gesù indica un forestiero, considerato non fedele, per dimostrare che la chiamata di Dio è estesa a tutti quelli che dichiarano di volerlo seguire. Come nel caso delle persone che per primo lo hanno ascoltato, anche noi, quando ci rivolgiamo a Gesù per domandargli cosa occorre per ereditare la vita eterna, siamo istruiti per stare accanto a chiunque ce lo chieda.