---
title:  L’uomo ricco e Lazzaro
date:  21/08/2019
---

Nella parabola dell’uomo ricco e di Lazzaro (Lu 16:19-31), Gesù contrappone le vite di due uomini: uno ricco, l’altro disperatamente povero. In assenza di una copertura sociale, di ospedali pubblici o mense, era abitudine per i bisognosi, i disabili o tutte le persone altrimenti penalizzate, implorare un’elemosina all’esterno di case abitate da gente facoltosa. Ci si aspettava da questi ultimi un po’ di generosità e la condivisione di una piccola parte del loro avere per alleviare il sofferente. In questa storia, quella persona agiata era «però, egoisticamente indifferente alle esigenze del fratello bisognoso» - COL, 261 [cap. 21, pp. 190,191].

Mentre erano in vita, le rispettive condizioni non cambiarono, ma nella morte, giudicati da Dio, la posizione dei due si capovolse radicalmente.

`Confronta Luca 16:19-31  con Luca 12:13-21 . Quali sono le analogie e le differenze tra questi due racconti, e cosa ci insegnano?`

Nei racconti degli episodi niente lascia intendere che quegli uomini fossero diventati ricchi agendo male. Probabilmente avevano lavorato sodo, gestito i loro beni in maniera attenta e chissà, magari erano anche stati benedetti dal Signore. Ma tutto lascia presumere che sia cambiato qualcosa nel loro atteggiamento verso la vita: Dio, il denaro e gli altri, per questo hanno pagato un prezzo molto caro ed eterno. Tratta dall’immaginazione popolare sul dopo vita, tipica del tempo di Gesù, la storia del ricco e di Lazzaro insegna che le scelte compiute in questa esistenza hanno una ricaduta anche su quella seguente. Un modo per dimostrare le nostre decisioni e priorità si evincono dalle risposte date a chi cerca o ha bisogno del nostro aiuto. Come sottolinea «Abraamo» all’uomo ricco, la Bibbia ci mette a disposizione ogni strumento adeguato per decidere al meglio: «Hanno Mosè e i profeti; ascoltino quelli» (Lu 16:29 ). Gesù ha insegnato che le tentazioni legate alla ricchezza (perseguirla, custodirla o possederla) possono allontanarci dal suo regno, dal prossimo e incanalarci verso un percorso fatto di autoreferenzialità e autosufficienza. Egli ci invita a ricercare il suo regno per prima cosa e a condividere le benedizioni che riceviamo con quanti ci circondano, in particolare con i meno fortunati.

`A prescindere dalla tua condizione economica, cosa puoi fare per evitare che il denaro o l’amore verso di esso alteri la prospettiva sulle cose della vita che dovrebbero davvero attrarre l’attenzione del cristiano?`