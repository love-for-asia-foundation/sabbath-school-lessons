---
title:  Le promesse di un re
date:  23/07/2019
---

`Leggere il Salmo 101 . Seppure sia stato scritto per dei capi, quale consiglio importante possiamo trarne per ciascuno di noi?`

Il Salmo 101 è rivolto a chi è in una posizione di leadership. Si pensa che quei versetti siano stati composti da Davide nei primi giorni della sua elezione a re d’Israele. Potrebbero essere stati adattati da alcuni impegni presi al momento dell’incoronazione. Nella sua storia, che lo ha visto prima combattere per Saulo e poi fuggire da lui, aveva personalmente sperimentato come un re che smarrisca la retta via potesse diventare dannoso per la nazione e la sua famiglia. Davide decise così che sarebbe stato un leader diverso. L’opportunità di ricoprire un importante ruolo politico o di guida nazionale riguarda pochi, ma tutti ricopriamo posizioni dalle quali possiamo influenzare e incoraggiare altre persone; stiamo parlando dell’ambiente di lavoro, ma anche della collettività, della famiglia o della chiesa. Come sottolinea il commento di Ellen G. White, «le promesse di Davide ricordate nel Salmo 101, dovrebbero esprimere gli auspici di chiunque abbia la responsabilità di vigilare sugli influssi che coinvolgono la famiglia» - AH, 408,409 [cap. 67, p. 306].

Ogni volta che si presenta l’opportunità dovremmo essere pronti a suggerire e far osservare questi principi a chiunque abbia un ruolo di guida, ma non possiamo sottrarci, nella nostra posizione e nella nostra sfera d’influsso, ad applicare i principi della leadership indicati da Davide, ed essere così una benedizione per chi ci sta attorno.

Il punto di partenza, secondo l’autore del salmo, è onorare Dio per la sua misericordia e la sua giustizia (Sl 101:1 ), due condizioni basilari che Davide ha poi cercato sempre di perseguire con la sua direzione. Tentò di apprendere e praticare queste medesime caratteristiche tanto nella sua vita quanto nella missione affidatagli. Per farlo, dovette resistere alla tentazione di sbagliare, alla corruzione, alla disonestà, tutti ostacoli particolarmente insidiosi per chi ha potere.

Conoscendo l’importanza del compito dei consiglieri nell’aiutarlo ad agire per il meglio, Davide si impegnò a cercarne di affidabili e a nominare ufficiali onesti. La sua leadership doveva essere contraddistinta da giustizia e misericordia, e anche i suoi collaboratori erano chiamati a esprimere quelle caratteristiche.

`Forse non siamo nella condizione di circondarci di consulenti o consiglieri, ma in che modo possiamo cercare influssi positivi per esercitare la giustizia e la misericordia nei confronti degli individui che in qualche modo dipendono da noi?`