---
title:  «Fai qualcosa, Dio!»
date:  22/07/2019
---

`Leggere  il Salmo 82 . Qual è il suo messaggio?`

Nonostante le disposizioni e le norme che Dio aveva dato alla società dell’epoca, più volte nella sua storia, la nazione israelita è venuta meno riguardo a questo piano, assimilandosi ai popoli circostanti, vivendo secondo un modello basato sull’ingiustizia e la sopraffazione. Capi e giudici guardavano solo al proprio tornaconto, e i loro favori si potevano comprare con tangenti. Senza tribunali che li proteggessero, i cittadini comuni, soprattutto quelli poveri, erano soggetti a sfruttamento. Il Salmo 82 rappresenta una reazione a questo contesto. Presenta Dio come giudice supremo e descrive uno scenario in cui egli giudica i capi e persino i giudici del popolo. Il salmo sottolinea che quanti ricoprono ruoli di questo tipo nella società «avevano ricevuto la funzione di giudici sotto di lui» - PK, p. 198 [cap. 15, p. 116].

Il salmo si conclude con un appello preciso a Dio perché agisca (82:8  ), intervenga e ponga fine all’ingiustizia così diffusa nella nazione. Come molti altri salmi, anche questo dà voce a chi non ce l’ha, agli oppressi, e a coloro le cui voci sono state silenziate dai sistemi ingiusti all’interno dei quali vivono e lavorano.

Il Salmo 82 lancia un appello a Dio in quanto giudice supremo, sovrano dell’universo e delle nazioni. Non esiste altra corte o autorità alla quale rivolgersi. La certezza è che quando i tribunali terreni non odono o raccolgono le grida dei poveri e dei perseguitati, come nel caso in oggetto, esiste ancora un’opportunità innegabile per chiedere aiuto. Nella nostra vita ci sono stati e ci saranno momenti che ci vedono vittime di ingiustizie, ma anche altri in cui siamo noi a prevaricare il prossimo o ad approfittare delle sue disgrazie. Testi come il Salmo 82 ci offrono saggezza e conoscenza, indipendentemente dalla nostra condizione. Dio si preoccupa anche per i giudici ingiusti, descrivendoli come suoi figli, auspicando che scelgano per il meglio (v. 6 ). Esiste dunque una speranza anche per chi sta dal lato sbagliato, basta che acconsenta a essere trasformato.