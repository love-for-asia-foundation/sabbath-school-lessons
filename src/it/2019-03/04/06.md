---
title:  Proverbi, la misericordia nei confronti dei bisognosi
date:  25/07/2019
---

Il libro dei Proverbi, essendo una raccolta composta da sapienti riflessioni, tratta diversi ambiti e aspetti della vita. Tra i temi esaminati, ci sono quelli che riguardano la povertà, la ricchezza, l’appagamento, la giustizia, l’ingiustizia, talvolta analizzati da angolature diverse. La vita non è né semplice né lineare. Il libro dei Proverbi ci allerta davanti alle diverse circostanze e scelte che la influenzano e la condizionano, dalle quali non è esente chi è fedele a Dio.

`Leggere e confrontare i seguenti passi: Proverbi 10:4; 13:23,25; 14:31; 15:15,16; 19:15,17; 30:7-9 . Cosa dicono di rilevante a proposito di benessere, indigenza e sostegno ai poveri?`

I Proverbi sottolineano l’attenzione e la preoccupazione che Dio rivolge ai poveri e ai vulnerabili. Le persone possono diventare indigenti per via delle circostanze, di scelte sbagliate o perché sfruttate, ma a prescindere dalla causa di quella condizione, il Signore resta loro Creatore (22:2)  e difensore (vv. 22,23) . Indipendentemente dagli eventuali errori commessi, questi suoi figli non possono essere oppressi o sfruttati. Il libro dei Proverbi offre consigli per vivere meglio in virtù di scelte sapienti e dell’ubbidienza nei riguardi di Dio, ma la ricchezza non è sempre frutto della benedizione divina. La fedeltà al Signore viene sempre considerata più importante e premiante di qualsiasi possedimento materiale: «Meglio poco con giustizia, che grandi entrate senza equità» (16:8) . Un’altra preoccupazione dei Proverbi è l’onestà e integrità negli affari, nel modo di governare e amministrare la giustizia (14:5,25; 16:11-13; 17:15; 20:23; 21:28; 28:14-16) . La raccolta non si limita poi a considerazioni sulle singole esistenze, ma offre spunti da applicare per chi vuole una società migliore di cui tutti beneficino, soprattutto chi ha bisogno di essere protetto. Viene ribadito che chi riesce a governare e guidare al meglio lo fa con l’aiuto divino (8:15,16)  ed è chiamato a essere un agente della sua grazia e compassione per i bisognosi.

`Il dispiacere per chi soffre è un sentimento naturale, ma come si fa a trasformarlo in azione concreta?`