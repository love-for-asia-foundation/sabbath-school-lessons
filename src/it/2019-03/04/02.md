---
title:  Salmi, canti di speranza per gli oppressi
date:  21/07/2019
---

Dio scorge e ode le persone in difficoltà. Nei Salmi leggiamo continue grida di aiuto provenienti da individui che hanno riposto la loro fiducia in Dio, ma hanno subito ingiustizie. Le conferme della bontà, della giustizia e della potenza divine sembrano soverchiate dall’iniquità e dalla prevaricazione osservate o vissute da quelle voci.

Eppure, sono canti di persone che continuano a intonarli. Né la loro vita né tanto meno la loro fede si sono estinte. Esiste ancora la speranza e l’urgenza che Dio agisca prima che sia troppo tardi, prima che il male trionfi e che i perseguitati siano annientati dal peso della malvagità che si è scagliata contro di essi. In questo modo, gli autori del libro dei Salmi cercano di colmare la distanza tra la riconferma della loro fede e le tragedie della vita.

`Leggere Salmo 9:7-9,13-20 . Prova a immaginare in che situazione si trovava Davide, autore del salmo. Riesci a percepire la tensione tra la sua fede nella bontà di Dio e l’esperienza del momento? Ti è mai venuta meno la fede in un momento di prova?`

Nell’intera raccolta dei Salmi, la risposta a questa tensione è sempre la speranza e la promessa del giusto e buon giudizio divino. La malvagità e l’ingiustizia possono forse avere la meglio oggi, ma Dio giudicherà e punirà chi se ne rende responsabile, mentre gli oppressi e i sofferenti saranno recuperati e rinnovati.

Nel suo libro Reflections on the Psalms, C.S. Lewis descrive la propria sorpresa iniziale davanti all’attesa e al desiderio del giudizio divino che viene ripetutamente espresso nei Salmi. Prendendo atto che molti lettori della Bibbia suoi contemporanei consideravano il giudizio come qualcosa da temere, egli analizza la prospettiva originale giudaica e scrive: «Migliaia di persone alle quali è stato strappato tutto ciò che possedevano e che sono assolutamente nel giusto, alla fine saranno ascoltate. Ovviamente non temono il giudizio. Sanno che non esiste risposta ai loro casi. Quando Dio verrà e giudicherà, otterranno finalmente ascolto e giustizia» - C.S. Lewis, Reflections on the Psalms, New York, Harcourt, Brace and Company, 1958, p. 11.

Nei Salmi leggiamo la speranza per i perseguitati, valida ancora oggi, nonostante sofferenze e delusioni.

`Perché l’idea del giudizio deve essere considerata positivamente e non infondere paura?`