---
title:  Camminare con il Signore
date:  24/07/2019
---

Verso la fine della raccolta, i canti di lode dei salmi sembrano un progressivo crescendo. Gli ultimi cinque iniziano con la semplice e chiara esortazione: «lodate il Signore», ma il primo di questa serie - il 146 - si concentra in particolare sulla preoccupazione di Dio per gli oppressi e i poveri, tema principale di questa lode.

`Leggere il Salmo 146 . Quale messaggio contiene? Cosa vuole dirci il Signore, in particolare ai versetti da 5 a 9?`

Dato per certo che Dio è Creatore di questo mondo (v. 6), questo salmo descrive l’azione ininterrotta che egli compie nel mondo: giudicando, liberando, guarendo, provvedendo, aiutando e difendendo innanzitutto quelle persone che ne hanno specifico bisogno. È una visione ispiratrice di ciò che il Signore fa e cerca di fare nella nostra vita, nella società e nel mondo.

A proposito della cura ai bisognosi, talvolta si pensa sia obbligatoria perché è stata ordinata da Dio. Ma secondo il Salmo 146, egli pensa già a fare queste cose, noi siamo semplicemente invitati a unirci a lui. Quando ci impegniamo contro la povertà, l’oppressione e la malattia, non facciamo altro che collaborare con il Signore e i suoi propositi. Esiste un privilegio più grande di cooperare con lui a un obiettivo importante come quello indicato nel Salmo 146?

Ma anche noi otteniamo dei benefici. Il cristiano parla spesso della sua ricerca di Dio e del desiderio di avere una relazione più stretta con lui. Ebbene, testi come Salmo 146:7-9, ma anche tanti altri nella Bibbia, ci indicano che uno dei modi per trovare Dio è unirsi e collaborare con lui. Se dunque egli è impegnato a dare sollievo ai poveri, agli emarginati e agli afflitti, anche noi dovremmo servire in tal senso. «Cristo è venuto su questa terra per stare e operare tra i poveri e i sofferenti, i quali hanno ricevuto la maggior parte della sua attenzione. E oggi, nella persona dei suoi figli, egli visita gli indigenti e i bisognosi, dissipando la disgrazia e alleviando le sofferenze. Se non ci fossero dolore e necessità, non avremmo modo di conoscere il Padre celeste, pieno di compassione e solidarietà. Mai il vangelo assume un aspetto di maggiore bellezza quando viene predicato ai più bisognosi e negli ambienti più indigenti» - 7T, p. 226.

`Secondo la tua esperienza, come ci si avvicina a Dio ponendosi al servizio del prossimo?`