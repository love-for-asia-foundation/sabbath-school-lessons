---
title:  La trama comune del genere umano
date:  04/07/2019
---

Con l’ingresso del peccato non si è dovuto aspettare molto per vedere un ulteriore decadimento del pianeta. Innescato dalla gelosia, dalle incomprensioni e dalla rabbia, il primo omicidio coinvolse la prima coppia di fratelli. Quando il Signore interrogò Caino in merito al peccato commesso, questi rispose in modo ironico e retorico: «Sono forse il guardiano di mio fratello?» (Ge 4:9) , e la risposta di Dio, implicita, doveva essere: «sì, assolutamente, tu sei il custode di tuo fratello».

`Leggere Proverbi 22:2  . Cosa si nasconde in questa frase apparentemente semplice? In che modo ci parla delle relazioni con i nostri simili?`

Tutte le persone che incontriamo sono creature di Dio, fatte a sua immagine e parte della rete di rapporti che connette tutti all’interno del suo creato, per quanto malato e contaminato. «Siamo tutti intrecciati nella trama dell’umanità. Il male che si abbatte su una qualsiasi parte della grande confraternita umana porta dei pericoli per tutti» MH, p. 345.

Ci piaccia o meno, proprio a motivo di questa trama comune, abbiamo una responsabilità nei confronti di Dio e del nostro prossimo (cfr. Matteo 22:37-39)  .

L'affermazione che Dio è il nostro Creatore è ricorrente in tutta la Bibbia. Per esempio, è uno dei motivi per ricordarsi del sabato (cfr. Es 20:11)   e per adorare Dio nel tempo della fine (cfr. Ap 14: 7) . È anche la motivazione primaria per prendersi cura degli altri e interessarsi ai bisogni dei meno fortunati.

Siamo tutti collegati grazie al vincolo della nostra comune origine in Dio. «Chi opprime il povero offende colui che l'ha fatto, ma chi ha pietà del bisognoso lo onora» (Pr 14:31)  . Questa connessione non potrebbe essere espressa più chiaramente di così. Dio, in quanto Creatore, reclama da parte nostra una vita dedicata interamente a lui, che comprende l’adorazione, il servizio e la cura per gli altri. Per quanto difficile, frustrante e scomodo possa talvolta apparire, ciascuno di noi è realmente il «custode del fratello».

`Perché pensi che nella Bibbia compaia ripetutamente la rivendicazione di Dio quale Creatore? In che maniera questa consapevolezza determina il nostro modo di trattare gli altri?`