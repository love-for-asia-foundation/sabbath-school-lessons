---
title:  Amministratori della terra
date:  02/07/2019
---

Secondo il racconto biblico, il giardino dell’Eden e la terra appena creata erano luoghi di grande esuberanza, adatti alla fioritura della vita e particolarmente godibili dagli esseri umani. Ma Dio affidò al primo uomo e alla prima donna, come anche a tutti quelli che sarebbero venuti dopo, un compito all’interno del suo creato. Fu subito evidente - non solo in seguito al metodo creativo - che ad Adamo ed Eva doveva essere conferito uno status speciale nel nuovo mondo. Il primo incarico affidato all’uomo fu quello di dare un nome agli animali e agli uccelli (Ge 2:19) . Poi ne ricevette un altro, presentato come benedizione divina diretta: «Dio li benedisse; e Dio disse loro: “Siate fecondi e moltiplicatevi; riempite la terra, rendetevela soggetta, dominate sui pesci del mare e sugli uccelli del cielo e sopra ogni animale che si muove sulla terra”» (1:28).

`Leggere e confrontare Genesi 1:28  con 2:15 . Come sintetizzeresti in una o al massimo due frasi la descrizione dell’incarico affidato agli esseri umani?`

Genesi 1:28 è un passo troppo spesso utilizzato per giustificare lo sfruttamento, se non la distruzione del mondo naturale. Certo, la terra fu creata per consentire la vita all’essere umano e per garantirgli benefici e piaceri. Ma egli aveva la responsabilità di lavorarla e custodirla (2:15).

Quando parliamo di gestione della vita, generalmente ci viene in mente il denaro, ma la prima disposizione divina sul tema riguarda la cura della terra da lui creata e a noi affidata. L’ordine impartito ad Adamo ed Eva prevedeva la condivisione di quel luogo con i loro figli e tutte le generazioni future. Nel piano divino originale, il mondo avrebbe dovuto continuare a essere una sorgente di vita, bontà e bellezza per ogni essere umano, e Adamo ed Eva dovevano assumersi la responsabilità di prendersene cura.

La terra appartiene ancora al Signore (Sl 24:1) , e noi uomini siamo tutt’oggi chiamati ad amministrare tutto quello che Dio ci ha dato. Forse, la nostra responsabilità è addirittura maggiore in un mondo caduto.

`Oggi, in questo mondo corrotto, cosa significa essere amministratore della terra? In che modo la consapevolezza di questa responsabilità condiziona il tuo modo quotidiano di vivere?`