---
title:  Dio creò…
date:  29/06/2019
---

### Letture
Genesi 1-3; 4:1-9 ; Atti 17:28 ; Salmi 148; 24:1 ; Matteo 22:37-39 ; Apocalisse 14:7 

> <p></p>
> «Chi opprime il povero offende colui che l'ha fatto, ma chi ha pietà del bisognoso lo onora» Proverbi 14:31.

Ti è mai capitato di creare qualcosa - magari un oggetto artigianale o artistico, una ricetta - e poi vedere che la persona alla quale era destinato lo rifiuta o lo maltratta? Se ti è successo, allora avrai provato un minimo esempio delle sensazioni sperimentate da Dio quando ha fatto questo mondo e ha donato la vita agli esseri umani, per poi vedere il tutto spezzato dal peccato.

La Bibbia ci racconta che il mondo fu creato con cura e che era «molto buono». Lo stato d’animo di Dio di fronte al creato è palese nella narrazione di Genesi 1 e 2; è alla luce di questo contesto che occorre leggere la storia della caduta al capitolo 3 e la conseguente tristezza divina nel confrontarsi con gli esseri da lui stesso creati. Ma c’è un dato straordinario: il Signore continua ad amare il nostro mondo, nonostante millenni di peccato, malvagità, violenza, ingiustizia e aperta ribellione. Ed è ancor più straordinario sapere che, mentre egli predisponeva il suo piano per redimere e ricreare questa terra, ci ha affidato, in quanto credenti, dei ruoli per l’adempimento dei suoi grandi progetti. Ebbene sì, siamo i destinatari della sua grazia; ma quanto abbiamo ricevuto ci pone nella condizione di svolgere un compito e collaborare con Dio. Una responsabilità sacra e solenne!