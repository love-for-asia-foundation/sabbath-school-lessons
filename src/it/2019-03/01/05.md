---
title:  Un mondo malato
date:  03/07/2019
---

Dio concesse ad Adamo ed Eva qualcosa di esclusivo rispetto a tutte le altre creature della terra: la libertà morale. Essi stessi erano esseri morali, status impossibile per le piante, gli alberi e gli animali. Dio attribuì a questo riconoscimento un tale valore da concedere loro la possibilità di scegliere la disubbidienza. Così facendo, mise a rischio tutto quello che aveva creato con l’obiettivo superiore di stabilire una relazione con le creature umane basata sull’amore e il libero arbitrio.

Ma c’era anche un distruttore (la libertà morale esisteva anche per gli angeli), un essere intenzionato a sabotare quel mondo compiuto e perfetto creato da Dio, determinato a servirsi degli esseri umani per arrivare a quello scopo. Parlando attraverso il serpente, Satana mise in dubbio la compiutezza e l’adeguatezza di quello che Dio aveva fornito (Ge 3:1-5) . La principale tentazione fu di desiderare più di quello che avevano già ricevuto, dubitare della bontà del Creatore e contare su se stessi.

Con quella scelta e quel gesto, la relazione integrale alla creazione, così come Dio l’aveva progettata, venne a infrangersi. Adamo ed Eva non godettero più del rapporto diretto con il loro Creatore (vv. 8-10) e i due si resero ben presto conto che anche la loro relazione reciproca era quasi irreparabilmente compromessa. Così come quella con il resto della terra, malata e sottoposta a tensioni.

`Leggere Genesi 3:16-19 . Come cambiò il rapporto tra gli esseri umani e il mondo naturale?`

A motivo della presenza del peccato, la vita divenne immediatamente più faticosa per Adamo ed Eva, ma anche per tutto il resto del creato. Le conseguenze del peccato sono reali, particolarmente quando colpiscono l’umanità e le nostre relazioni. In un certo senso, siamo distanti da Dio nostro Creatore. Anche le nostre famiglie subiscono contraccolpi di vario tipo, mentre le relazioni con il prossimo sono spesso complicate. Non meno turbolento il nostro rapporto con l’ambiente circostante e con il pianeta nel quale viviamo. Ogni aspetto della nostra esistenza e della terra dimostra quanti danni siano stati provocati dal peccato.

Ma Dio non aveva creato il mondo così. Alle «maledizioni» di Genesi 3  si accompagna però una promessa, secondo cui il Signore avrebbe trovato il modo di ri-creare il nostro habitat e di sanare le relazioni contaminate dal peccato. Anche se continuiamo a lottare contro di esso e i suoi effetti, siamo comunque chiamati a sostenere l’originale bellezza di questo mondo e a cercare di mettere in pratica il piano divino previsto.