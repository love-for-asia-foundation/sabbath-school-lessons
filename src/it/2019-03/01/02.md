---
title:  "Dio: un assaggio di creazione"
date:  30/06/2019
---

Questo mondo e la vita in esso contenuta, la nostra, con le opportunità che ci offre, quella di chi ci sta intorno e il nostro modo di interagire con essi, ogni cosa ha inizio con Dio: «Difatti in lui viviamo, ci moviamo e siamo» (At 17:28)

La storia biblica inizia così: «Nel principio Dio creò i cieli e la terra» (Ge 1:1) . Il fatto che la sua Parola abbia dato vita all’esistenza evoca una potenza e un meccanismo che non possiamo nemmeno lontanamente immaginare.

Eppure, il Signore non ci ha creati a distanza, ma è stato intimamente coinvolto, soprattutto quando si è trattato di dare la vita al primo essere umano (2:7).

`Leggere il racconto della creazione dei primi esseri umani in Genesi 1:26-31 . Quali verità importanti rivela a proposito di Dio? E quali riguardo alle persone?`

Spesso si sente dire che possiamo apprendere tante cose su Dio trascorrendo del tempo nella natura, osservando il creato e cogliendo così alcuni tratti del suo carattere. Ma esaminando la nostra comprensione di Dio, possiamo notare altresì i segni di come egli ha creato questo mondo. Essendo un Dio di ordine, dovremo aspettarci di trovare ordine nel suo creato. Se crediamo che sia un Dio creativo, non ci stupiremo scoprendo esempi incredibili di quella creatività nella natura. Analogamente, se siamo certi che egli sia un essere relazionale, ci accorgeremo che le relazioni sono un elemento centrale rispetto alla composizione del mondo. Egli ha creato ciascun elemento in connessione con il resto della creazione. Ha fatto gli esseri umani in relazione a se stesso, a loro medesimi e al resto degli elementi creati.

Se per certi versi la nostra comprensione è limitata, quello che riusciamo a cogliere del carattere di Dio deve incoraggiarci a riconsiderare il modo in cui questo nostro mondo dovrebbe essere.

`Quanto ti aiuta sapere che il mondo riflette il carattere di Dio, nonostante le devastazioni evidenti causate dal peccato?`