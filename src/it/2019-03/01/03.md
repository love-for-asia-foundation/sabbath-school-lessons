---
title:  Un mondo compiuto
date:  01/07/2019
---

È comprensibile provare nostalgia per l’Eden. Nelle brevi descrizioni del giardino creato da Dio per Adamo ed Eva, c’è qualcosa che accende una brama nei nostri cuori. Forse non possiamo comprendere come funzionerebbe un ambiente simile, ma di sicuro vorremmo sperimentarlo.

È legittimo presumere che anche Dio provò quel senso di soddisfazione e compiutezza: «Dio vide tutto quello che aveva fatto, ed ecco, era molto buono» (Ge 1:31) . Fece qualcosa di bello e funzionale allo stesso tempo; raffinato nel progetto, nella forma quanto nella praticità. Un’esplosione di vita e di colori, ma dotato di tutto ciò che serviva affinché l’esistenza prosperasse. Non c’è da stupirsi se il Creatore si è preso una pausa per soffermarsi sulla bontà di quel mondo in divenire.

`Leggere Genesi 1 . Cosa credi che implichi la ripetizione della frase «Dio vide che era buono»? Genesi 1:4,10,12,18, 25 e 31 .`

Seppure scritta interamente dopo la caduta, la Bibbia è ricca di celebrazioni del mondo naturale; pensiamo a Giobbe, nei capitoli 38 a 41, o al Salmo 148  . Ricordiamoci che non sono una sorta di fugace sguardo sul passato, sul mondo alle origini e prima del peccato; sono stati redatti invece alla forma presente, a glorificare bellezza e virtù ancora evidenti in questo nostro pianeta.

Lo stesso Gesù trasse esempi della bontà e cura divine attingendo al mondo della natura (Mt 6:26,28-30) , raccomandandoci di confidare in Dio e di apprezzare con stupore i semplici doni che ci circondano. Se apriamo gli occhi e osserviamo le meraviglie del creato, capiamo di essere davvero i destinatari di questi doni straordinari del nostro Creatore. La nostra risposta, pur in mezzo alle prove, non può che traboccare di gratitudine, riconoscenza e umile sottomissione a colui che ce li ha elargiti.

Noi avventisti, che celebriamo la creazione e attendiamo l’imminente insediamento del regno di Dio, dovremmo capire che le bellezze, le gioie, quanto di buono notiamo e viviamo, sono solo indizi di quella che un tempo era e che un giorno tornerà a essere la terra.

`Cosa apprezzi in particolare delle straordinarie bellezze del creato? In che modo la natura ti può aiutare a conoscere meglio il Signore?`