---
title:  Una voce per chi non ce l’ha
date:  19/09/2019
---

Salomone scrisse che c’è «un tempo per tacere e un tempo per parlare» (Ec 3:7). Aveva ragione, e non è facile per nessuno trovare un equilibrio in tal senso. Tuttavia, quando si tratta di prendere la parola per difendere chi non ha voce e per sconfiggere il male con il bene, è possibile che come chiesa si sia troppo indugiato nel silenzio quando invece dovevamo farci sentire? I cristiani dicono spesso di essere mani e piedi di Gesù, riferendosi alla chiamata al servizio concreto in favore del prossimo sul modello indicatoci dal Salvatore. Ma nel ruolo profetico, così come viene dimostrato nella Bibbia, il primo appello di Dio è rivolto a uomini e donne affinché siano la sua voce e parlino per lui, anche esprimendosi a favore delle persone che egli intende difendere (Sl 146:6-10 ).

`Leggere Isaia 58:1-10 . Cosa ci comunica questo messaggio, calato nel contesto del nostro presente e della cultura contemporanea? Le cose sono cambiate così tanto dai tempi di Isaia?`

L’appello dei profeti alla giustizia non è mai stato popolare. Ma motivati dal mandato ricevuto da Dio, dalla consapevolezza della sua passione per la giustizia, simpatizzando con le traversie dei poveri e degli oppressi e ricercando il meglio per la società del loro tempo, questi profeti osarono dare voce a chi non l’aveva, nonostante l’opposizione, i disagi e il pericolo (1 P 3:17 ).

Basandosi sulla comprensione del vangelo e dell’appello a riflettere l’immagine di Gesù nel mondo, anche gli avventisti hanno molte cose buone da offrire per affrontare la malvagità dilagante. «Gli avventisti del settimo giorno credono che agire per ridurre la povertà e le conseguenti ingiustizie sia una parte importante della responsabilità sociale cristiana. La Bibbia rivela chiaramente il particolare interesse di Dio per i poveri e le sue aspettative riguardo a come i suoi seguaci dovrebbero rispondere nei confronti di coloro che sono incapaci di prendersi cura di se stessi. Tutti gli esseri umani sono fatti a immagine di Dio e sono i destinatari delle benedizioni divine (Lu 6:20 ). Nel lavorare con i poveri seguiamo l’esempio e l’insegnamento di Gesù (Mt 25:35,36 ). In quanto comunità spirituale, gli Avventisti del Settimo Giorno sostengono la giustizia per i poveri e “aprono la bocca in favore di coloro che non possono sostenere la propria causa” (Pr 31:8 ) e contro coloro che “spogliano i poveri dei propri diritti” (Is 10:2 ). Prendiamo parte all’opera di Dio che “rende giustizia ai poveri” (Sl 140:12 )» - Dichiarazione della Chiesa Cristiana Avventista del Settimo Giorno sulla povertà globale.