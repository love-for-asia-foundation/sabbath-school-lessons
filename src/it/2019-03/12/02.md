---
title:  Le priorità del regno
date:  15/09/2019
---

Come attestano gli insegnamenti di Gesù e gli autori del Nuovo Testamento, chi sceglie di essere un membro del regno di Dio, vive in base a valori e priorità diverse rispetto a quelle del mondo.

`Leggere Matteo 6:25-33 . In che modo veniamo rassicurati in questo brano, e perché questa consapevolezza deve aiutarci a rimodulare le nostre modalità?`

Gesù ha detto «Non è la vita più del nutrimento e il corpo più del vestito?» (Mt 6:25)

Stiamo parlando di cose importanti, naturalmente, ma dobbiamo vederle alla luce del regno di Dio, ovvero rimodulare le nostre priorità in modo pratico e concreto. Quando accettiamo il fatto che la Bibbia ci invita a riscattare e a occuparci del prossimo, questa chiamata diventa una delle nostre priorità mentre cerchiamo di seguire le orme di Gesù. Idealmente, dovrebbe aiutarci a concentrarci meno su noi stessi. Questa rimodulazione delle priorità modifica anche i nostri rapporti con chi esercita una posizione di forza nei nostri confronti e in quelli altrui. Se la Bibbia educa i cristiani a rispettare e ubbidire ai loro governanti, per quanto possibile (Ro 13:1-7 ), arriva un momento in cui occorre ripetere le parole di Pietro: «Bisogna ubbidire a Dio anziché agli uomini» (At 5:29). Gesù risponde a quanti cercavano di coglierlo in fallo in merito a tale questione, tenendo in equilibrio le due cose: «Rendete dunque a Cesare quello che è di Cesare, e a Dio quello che è di Dio» (Mt 22:21). Chi detiene il potere, a livello governativo o altro, spesso lo consolida ricorrendo alle minacce e alla forza. Come dimostra l’esempio di Gesù, vivere fedelmente non significa rimanere passivi davanti al male in qualsiasi situazione. Per esempio, riferendosi alla schiavitù in America, Ellen G. White scrisse: «Quando le leggi umane sono in contrasto con la Parola e con la legge di Dio dobbiamo ubbidire a quest’ultima, senza preoccuparci delle conseguenze. La legge del nostro paese che prevede di restituire lo schiavo al suo padrone non deve essere osservata; dobbiamo subire le conseguenze di questa violazione. Lo schiavo non è proprietà di nessuno. Soltanto Dio è il Signore degli uomini» - 1TT, p. 72 [“Il giuramento”, p. 59].

`Qual è il confine tra l’ubbidienza alle autorità e la difesa dei diritti delle vittime di un potere vessatorio?`