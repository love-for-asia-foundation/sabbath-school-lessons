---
title:  Amare la misericordia
date:  14/09/2019
---

### Letture
Matteo 6:25-33 ; Giacomo 1:5-8; 2:15,16 ; Isaia 52:7; 58:1-10 ; 1 Giovanni 3:16-18 

> <p></p>
> «La luce spunta nelle tenebre per gli onesti, per chi è misericordioso, pietoso e giusto. Felice l'uomo che ha compassione, dà in prestito e amministra i suoi affari con giustizia» Salmo 112:4,5.

La Bibbia è piena di appassionanti descrizioni della sollecitudine di Dio per i poveri e gli oppressi, ma anche dei ripetuti appelli al suo popolo perché agisca in loro favore. Nonostante l’attenzione dedicata a simili temi, questo mandato biblico è stato adempiuto in maniera sporadica e parziale e risulterà completato solo con il ritorno di Cristo e gli eventi sovrannaturali che ne seguiranno.

Fino ad allora il male persisterà in tante forme, alimentato dagli oscuri influssi spirituali di Satana e dei suoi angeli. Una malvagità spesso prevalentemente visibile nella povertà, violenza, schiavitù, oppressione, sfruttamento, egoismo e nell’avidità. In un contesto del genere, la nostra collettività, le nostre chiese e le nostre famiglie hanno bisogno di fare scudo contro queste minacce, anche se è molto difficile. Per contraccambiare l’amore di Dio, e osservare i suoi comandamenti, vivere alla luce del ministero e del sacrificio di Gesù, fortificati e guidati dalla presenza dello Spirito Santo, dobbiamo dimostrarci compassionevoli, creativi e coraggiosi: «che altro richiede da te il SIGNORE, se non che tu pratichi la giustizia, che tu ami la misericordia e cammini umilmente con il tuo Dio?» (Mi 6:8).