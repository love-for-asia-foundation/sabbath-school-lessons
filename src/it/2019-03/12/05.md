---
title:  Operare per la pace
date:  18/09/2019
---

`Leggere Matteo 5:9 . Come applicare le parole di Gesù nel mondo in cui viviamo? Quante possibilità di successo possiamo avere? (cfr. Marco 13:7 ).`

I conflitti violenti sono una causa significativa di sofferenza. Nei costi della guerra dobbiamo inserire le vittime dirette e le vite in frantumi, l’attenzione e le risorse dedicate agli armamenti militari, che potrebbero essere dirottati per alleviare altre necessità dell’umanità, e le ferite anche psicologiche permanenti di sopravvissuti e veterani, anche tra i «vincitori». Poi ci sono gli innumerevoli conflitti minori che lasciano cicatrici nelle famiglie e nelle comunità. A fronte di questo quadro, la passione per la giustizia non può ignorare il mandato che ci incarica di adoperarci per la pace. Al centro del messaggio di Gesù troviamo il grande gesto divino, che denota enorme grazia, impegno per la pace e riconciliazione con l’umanità peccatrice (2 Co 5:18-21 ). Questa riconciliazione offertaci diventa il modello in base al quale diventare noi stessi «ambasciatori» per portare anche agli altri quest’opportunità.

`Leggere Isaia 52:7 . Come applicare quello che è scritto in questo passo?`

Il vangelo della concordia diventa altresì motivazione, modello e risorsa per essere operatori di pace in questo nostro mondo violento: «Chi è in armonia con Dio condivide la pace del cielo e diffonderà un influsso positivo intorno a lui.

Lo spirito della pace si spanderà come la rugiada su coloro che sono stanchi e turbati per le avversità quotidiane» - MB, p. 28 [cap. 2, p. 34].

Durante il sermone sul monte, Gesù ha detto: «Beati quelli che si adoperano per la pace, perché saranno chiamati figli di Dio» (Mt 5:9). Estendiamo questo concetto: egli non ha ribadito solo il comandamento che vieta di uccidere, ma ha aggiunto che non dobbiamo essere adirati o serbare rancore (vv. 21-26); anzi, dobbiamo amare i nostri nemici e pregare per coloro che ci perseguitano (5:43-48), volendo intendere che occorre fare qualcosa di concreto per ricercare il loro bene. Ci sono tanti racconti ispiratori di persone che hanno dedicato la loro vita a favore della pace in aree turbolente del pianeta, dando un contributo di riconciliazione e guarigione, e spesso mitigando parte dell’ingiustizia o delle sofferenze riconducibili ai conflitti.

`Cosa può fare la tua chiesa per adoperarsi attivamente in favore della pace?`