---
title:  Generosità
date:  17/09/2019
---

«Dio ama un donatore gioioso» (2 Co 9:7). Donare con generosità è un aspetto fondamentale della vita cristiana. Dobbiamo consentire alla Bibbia di mettere in discussione le nostre priorità in materia economica, ma la generosità va ben oltre la devoluzione di denaro per una causa, pur meritevole. Stiamo parlando di una delle attitudini che hanno un maggiore impatto nella vita, di una qualità chiave di «quelli che temono il Signore», come sottolineato più volte nel Salmo 112: «Felice l'uomo che ha compassione, dà in prestito e amministra i suoi affari con giustizia» (v. 5).

`Cosa ci insegnano i testi a seguire a proposito di generosità? Levitico 25:35-37 ; Salmo 119:36 ; 2 Corinzi 8:12-15 ; 1 Giovanni 3:16-18 ; 1 Timoteo 6:17-19 .`

Nelle sue epistole, Paolo cita regolarmente la generosità di Dio, che si è espressa in maniera assoluta nel sacrificio che suo figlio Gesù ha compiuto per noi, fonte della speranza cristiana. A sua volta, la morte di Cristo rappresenta anche la motivazione per una vita generosa verso il prossimo: «Chiedo a lui che la fede che ci è comune diventi efficace nel farti riconoscere tutto il bene che noi possiamo compiere, alla gloria di Cristo» (Fi 1:6). Essere generosi significa avere nei confronti della vita una mentalità ampia, coraggiosa, inclusiva. La società e la cultura del nostro tempo ci spingono sempre più a concentrarci su noi stessi, a ottenere personalmente il massimo possibile. Ammettiamolo, quasi tutti ragioniamo in termini di «io, io, io». Se questa è la realtà, la nostra fede ci guiderà alla morte del nostro «io» per dedicarci maggiormente al prossimo. Ci aiuterà a immaginare il mondo e i suoi abitanti così come li vede Dio, individuandone sia le virtù sia i limiti, e ci spingerà ad aiutare chi ha bisogno, a qualsiasi prezzo.

La generosità è prontamente apprezzata da chi opera nel settore di raccolta fondi e dalle organizzazioni benefiche. Una generosità misurabile e direttamente concreta. Ma grandi donazioni non necessariamente coincidono con una vita generosa (Mr 12:41-44 ), perché questa ha un’estensione molto più vasta e preziosa di qualsiasi elargizione. Dobbiamo apprezzare e coltivare meglio uno spirito generoso in ogni cosa che facciamo. Per la maggior parte delle persone, la generosità non è una dote naturale; per esprimerla concretamente e proattivamente, a dispetto delle nostre inclinazioni egoiste, occorre la grazia.

`Oltre a donare denaro, quali sono gli altri segnali che indicano uno spirito generoso?`