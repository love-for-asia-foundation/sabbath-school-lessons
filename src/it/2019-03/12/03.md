---
title:  La fatica della compassione
date:  16/09/2019
---

Resistendo alla possibilità di lasciare che le nostre buone intenzioni siano sopraffatte dalle tribolazioni del mondo, molti vorrebbero fare di più per aiutare concretamente la vita di chi soffre. Esistono una serie di atteggiamenti e azioni che possono aiutarci a dare risposte positive a tali individui.

Compassione. Riconoscere ed empatizzare con il dolore di chi soffre è il primo passo verso l’azione. Dobbiamo incrementare e mantenere la sensibilità verso i sofferenti. Oggi si parla di «fatica della compassione», ovvero della nostra eccessiva esposizione al dolore e alla tragedia, che poi provoca una sorta di rigetto per qualsiasi cosa richieda il nostro supporto economico e fisico. Gesù era ben consapevole del male e della sofferenza che lo circondavano, tuttavia è sempre rimasto compassionevole. Noi siamo chiamati a fare altrettanto.

Educazione. Dal momento che tante situazioni di ingiustizia e povertà sono complesse, è importante ascoltare e apprendere per capirle meglio. Ci sono esempi di persone mosse da buoni propositi che hanno provocato danni ad altre con l’intenzione di soccorrerle. Questa non può essere una giustificazione per l’inerzia, tuttavia occorre lasciarsi coinvolgere in maniera responsabile e consapevole.

Preghiera. Quando notiamo un problema, il nostro primo pensiero è quello di passare all’azione pratica. Ma la Bibbia ci ricorda che anche la preghiera è un atto concreto. Possiamo fare la differenza nella vita dei bisognosi e degli oppressi grazie alle nostre preghiere in favore loro e di chi li gestisce (1 Ti 2:1,2 ), ma soprattutto ricercando la guida divina per capire quale sia il modo migliore per offrire loro aiuto (Pr 2:7,8 ).

Aspettative. Un altro importante elemento che contribuisce ad alleviare la sofferenza consiste nell’avere adeguate aspettative, considerata la complessità delle circostanze sociali, politiche e personali. La nostra speranza dovrebbe consistere nell’offrire alle persone opzioni e opportunità sulle quali altrimenti non potrebbero far conto. Magari certe volte le loro scelte ci deluderanno, ma dovremo rispettarle. In qualsiasi modo si cerchi di agire per il bene di chi soffre, il nostro principio guida dovrà rispecchiare questa regola: «Tutte le cose dunque che voi volete che gli uomini vi facciano, fatele anche voi a loro» (Mt 7:12).

`Leggere Giacomo 1:5-8 . Quale ruolo deve avere la preghiera nell’azione cristiana? Secondo Giacomo 2:15,16 , come possiamo contribuire a esaudire le preghiere innalzate in favore degli altri?`