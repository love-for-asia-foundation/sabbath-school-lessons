---
title:  La guida di Paolo per vivere e amare bene
date:  28/08/2019
---

La Lettera ai Romani è nota soprattutto per gli approfondimenti relativi alla dottrina della giustificazione per fede mediante la grazia di Cristo. Dopo 11 capitoli dedicati a questo insegnamento, c’è un cambio di atmosfera. Paolo offre una guida pratica per vivere e amare come si deve, basandosi sulla grazia e l’amore di Dio rivelatisi in Gesù e nel racconto dei vangeli: «Vi esorto dunque, fratelli, per la misericordia di Dio, a presentare i vostri corpi in sacrificio vivente, santo, gradito a Dio; questo è il vostro culto spirituale» (12:1). In realtà, egli sta spiegando come dovremmo vivere in virtù di quello che il Signore ha fatto per noi in Gesù.

`Leggere e riassumere il capitolo 12 della Lettera ai Romani , evidenziando soprattutto le istruzioni volte ad amare e a interessarsi del prossimo.`

Per certi versi, Romani 12 è una summa dei tanti temi trattati dettagliatamente da Paolo in altre sue epistole. Egli parla dei diversi ruoli e doni all’interno dell’assemblea che compone la chiesa, compresi il servizio, l’incoraggiamento e le offerte generose (vv. 3-8). Ma non ci si dovrebbe limitare a questo: dovremmo aggiungerci l’entusiasmo, la competenza e soprattutto l’amore (vv. 9-11).

Paolo parla in termini pratici dell’essenza di questo tipo di vita. Esorta i credenti a essere pazienti nei problemi e nella persecuzione, a occuparsi dei bisognosi, a essere operatori di pace quando e dove è possibile, a reagire alla malvagità e all’ingiustizia con cortesia e sconfiggendo il male con il bene (vv. 20,21).

Questo capitolo fa risaltare cosa significhi vivere da persona rinata: servire Dio personalmente ed essendo parte di una comunità di fede. Paolo dice a questi nuovi fedeli che le loro esistenze, priorità e azioni devono cambiare per ciò che Cristo ha conquistato per loro mediante la sua morte sulla croce e l’offerta della vita eterna. Vivendo in un contesto oppressivo e spesso crudele, come quello dell’Impero romano, l’apostolo li esorta a comportarsi in modo diverso: «Non conformatevi a questo mondo, ma siate trasformati mediante il rinnovamento della vostra mente, affinché conosciate per esperienza quale sia la volontà di Dio, la buona, gradita e perfetta volontà» (v. 2).

`Quali abitudini e atteggiamenti della tua comunità non ti sono d’aiuto per vivere e amare come richiesto a un discepolo contemporaneo di Gesù?`