---
title:  Il ministero e la testimonianza di Dorcas
date:  26/08/2019
---

Mentre la chiesa, come Gesù aveva predetto, iniziava a espandersi «in Gerusalemme, e in tutta la Giudea e Samaria, e fino all'estremità della terra» (At 1:8 ), nuovi fedeli accettavano la fede e il ministero di Cristo. Tra questi, Dorcas, conosciuta anche come Tabita, che viveva nella città di Ioppe (9:36). Ella prese molto alla lettera la particolare disposizione secondo cui rivestire chi era nudo voleva dire rivestire Gesù in persona (Mt 25:38,40 ).

`Leggere la descrizione di Dorcas e del suo ministero in Atti 9:36 . Come vorresti si parlasse della tua vita e del tuo ministero?`

Il ministero di Dorcas fu talmente importante da meritarle l’attributo di «discepola»; la sua fedeltà, energia e attenzione al prossimo le furono riconosciute anche oltre i confini della sua città. Pietro stava visitando la vicina città di Lidda e gli abitanti di Ioppe gli chiesero di recarsi da loro per la morte prematura di Dorcas (vv. 37-41). Al suo arrivo, l’apostolo incontrò molte persone che la donna aveva aiutato e soccorso, le quali gli mostrarono i vestiti che aveva cucito per loro e gli raccontarono i molti episodi che facevano riferimento al suo operato. Pietro si mise a pregare e Dio restituì la vita a Dorcas.

Questo non significa ovviamente che le cose andranno sempre bene per chi si dedica al servizio del prossimo. Dopo tutto, Dorcas aveva patito la malattia e la morte, e lo stesso Stefano, uno dei primi diaconi nominati per servire le vedove nella chiesa, divenne il primo martire della storia (7:54-60 ). Una vita di servizio non porta a un cammino liscio; anzi, a volte potrebbe risultare il percorso più accidentato. Tuttavia, in questo frangente, Dio utilizzò il suo amore e la sua potenza nella vita e nella morte di Dorcas per avere un grande impatto sugli abitanti di Ioppe: «Ciò fu risaputo in tutta Ioppe, e molti credettero nel Signore» (9:42).

`Oggi cosa possiamo fare per lasciare una migliore eredità di servizio? Quali tue capacità pratiche utilizzare per aiutare gli altri?`