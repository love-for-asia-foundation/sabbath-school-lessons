---
title:  Giacomo «il giusto»
date:  29/08/2019
---

La tradizione cristiana suggerisce che Giacomo, fratello o fratellastro di Gesù, diventò un capo della chiesa primitiva a Gerusalemme, e che sarebbe la stessa persona nominata a presiedere la conferenza di Gerusalemme (At 15 ; Ga 1 e 2 ). Se così fosse, è probabile si tratti anche dell’autore dell’epistola omonima. Giacomo era un nome molto comune all’epoca ma, se effettivamente si sta parlando della stessa persona, potrebbe trattarsi anche di quel Giacomo noto come «il giusto», ovvero un capo saggio che mise opportunamente in cima alle sue priorità la cura dei bisognosi, dei dimenticati e degli emarginati. Il libro che porta il suo nome è stato definito da qualcuno «il Libro dei Proverbi del Nuovo Testamento», concentrato alla devozione pratica e alla saggezza che si richiede ai fedeli di Dio.

L’autore della Lettera in questione raccomanda ai suoi lettori cristiani: «Ma mettete in pratica la parola e non ascoltatela soltanto, illudendo voi stessi» (Gm 1:22). Ricorda inoltre loro che la vera religione, quella pura e durevole agli occhi di Dio, si concentra sulla cura per i bisognosi e gli oppressi e resiste alle influenze corruttrici della società (v. 27).

`Leggere Giacomo 2:1-9 e 5:1-5 . In che misura l’atteggiamento di Giacomo nei confronti dei ricchi è diverso rispetto a quello tipico di tante culture? Quali sono le sue istruzioni particolari sul modo in cui devono essere trattati tanto i ricchi quanto i poveri all’interno della chiesa?`

Secondo Giacomo, augurare a qualcuno ogni bene, anche le benedizioni divine, sarà di poco conforto se quella persona patisce il freddo o la fame. Sarà molto più utile, più di qualsiasi nobile sentimento e auspicio, garantirle del cibo e dei vestiti per dimostrarle che ci teniamo a lei (2:14-16 ). Giacomo utilizza questo esempio per illustrare l’interazione tra fede e opere nel contesto del nostro rapporto con il Signore. Egli ripete (v. 8) anche quello che Gesù aveva insegnato quando invitava ad amare il prossimo come se stessi, mostrando come adempiere questo comandamento nella vita di tutti i giorni, ovvero nel servizio reso a Dio e agli altri, non per guadagnarsi la salvezza ma come manifestazione della vera fede.

`Perché, anche inconsciamente, si ha una preferenza per le persone ricche rispetto a quelle povere?`