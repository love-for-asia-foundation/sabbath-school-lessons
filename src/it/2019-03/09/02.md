---
title:  Un nuovo tipo di comunità
date:  25/08/2019
---

Dopo l’ascensione e la discesa dello Spirito nel giorno della Pentecoste, il gruppo di credenti aumentò rapidamente e creò la chiesa delle origini, un nuovo tipo di comunità tra i fedeli di Gesù inizialmente guidata dai suoi discepoli. Tuttavia, questa nuova realtà non nacque per mano loro, ma si basò sugli insegnamenti e il ministero di Cristo e trasse ispirazione dalla lunga storia delle Scritture ebraiche e dei loro profeti.

`Leggere Atti 2:42-47  e 4:32-37 . Quali elementi chiave identifichi in queste descrizioni?`

Se da un lato gli Israeliti avevano fallito nell’applicazione coerente dei principi per una società giusta e generosa, la chiesa primitiva prese molto alla lettera le istruzioni riportate in Deuteronomio 15:4: «non vi sarà nessun povero in mezzo a voi». Un’espressione pratica della loro fede consisteva nella condivisione di ogni risorsa materiale, compresa la vendita di terre e la raccolta di fondi (At 4:34 - 5:2), non solo per rispondere ai bisogni dei loro fratelli, ma anche perché servisse a quanti erano estranei o nuovi a quella chiesa, in particolare, attraverso il ministero della guarigione (3:1-11; 5:12-16 ).

Questa comunità non era comunque una società frutto dell’utopia. Mentre il numero dei credenti aumentava, sorsero delle tensioni in merito all’amministrazione di quelle risorse, soprattutto in relazione alla distribuzione quotidiana del cibo a orfani e vedove (6:1). I discepoli, leader naturali del gruppo, volevano concentrarsi sulla predicazione del vangelo e, per riuscire a gestire le esigenze immediate, dovevano procedere a una riorganizzazione. Per questo furono nominate sette persone incaricate di occuparsi delle questioni pratiche della chiesa. Si trattò forse del primo riconoscimento ufficiale dei diversi ministeri e capacità che devono esprimersi al suo interno; allo stesso tempo, dimostrava l’importanza del ministero pratico ai fini della vita e della testimonianza della chiesa.

«Gli stessi principi di pietà e giustizia che guidarono i capi del popolo di Dio al tempo di Mosè e di re Davide, dovevano essere seguiti da coloro ai quali era stata assegnata la supervisione della nascente chiesa di Cristo, durante l’espansione del campo evangelistico» - AA, p. 95 [cap. 9, pp. 60,61].

`Oggi come potremmo riflettere quegli stessi principi fondanti che hanno caratterizzato la chiesa delle origini?`