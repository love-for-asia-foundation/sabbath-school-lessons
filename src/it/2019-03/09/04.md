---
title:  Donare, un modo per condividere
date:  27/08/2019
---

Dopo la sua conversione, l’apostolo Paolo si unì alla missione per portare il vangelo tra le nazioni. Il successo ottenuto grazie a Dio fece sorgere in lui domande significative in merito al rapporto tra le radici ebraiche dell’emergente fede cristiana e i nuovi fedeli stranieri che si accostavano a Gesù. Un concilio composto da capi ebrei e stranieri si riunì a Gerusalemme per discutere la materia e ricercare la guida di Dio in relazione a questa situazione complessa. Quell’incontro e i suoi esiti vengono narrati in Atti 15 . Tuttavia, nel rapporto che lo stesso Paolo fa del concilio, che troviamo in Galati 2 , l’apostolo aggiunge un altro elemento importante alle istruzioni ricevute, in seguito alle conclusioni per il proseguimento del suo ministero tra gli stranieri. «Soltanto ci raccomandarono di ricordarci dei poveri, come ho sempre cercato di fare» (Ga 2:10). Paolo continuò a perseguire personalmente questo obiettivo (At 20:35 ). Come la chiesa primitiva a Gerusalemme, egli espanse la visione della comunità cristiana per accogliere tutti i fratelli credenti.

`Leggere 2 Corinzi 8:7-15 . Qual è il collegamento tra vangelo e generosità?`

Paolo attinse anche dall’Antico Testamento per esortare i credenti alla generosità e alla cura dei fratelli e delle sorelle che si trovavano in difficoltà. Citò per esempio la storia della generosa provvidenza della manna che Dio garantì agli Israeliti nel deserto, indicandola come modello di donazione e condivisione per la chiesa in senso più ampio (2 Co 8:15 ). Un altro passo citato fu Salmo 112:9 , riportato in 2 Corinzi 9:9: «come sta scritto: “Egli ha profuso, egli ha dato ai poveri, la sua giustizia dura in eterno”».

Paolo sollecitò i suoi lettori a donare in modo convinto, ad accantonare regolarmente una percentuale dei loro guadagni, da consegnare poi a lui stesso o a Tito nel momento in cui avrebbero visitato le loro chiese, per poi devolverle ai cristiani di Gerusalemme, che si trovavano in grande difficoltà. Propose l’esempio di una chiesa per incoraggiare le altre a una simile generosità.

«Perché la prova pratica fornita da questa sovvenzione li porta a glorificare Dio per l'ubbidienza con cui professate il vangelo di Cristo e per la generosità della vostra comunione con loro e con tutti» (2 Co 9:13).

`Come stabilire le priorità delle nostre offerte quando non siamo in grado di rispondere a ogni causa o necessità che ci viene sottoposta?`