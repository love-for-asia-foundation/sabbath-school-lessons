---
title:  Persecutori religiosi
date:  06/08/2019
---

Nei migliori anni dei regni di Israele e Giuda, il popolo tornò al tempio per adorare Dio, ma pure in quei frangenti la loro adorazione si mescolava spesso a elementi estranei provenienti dall’idolatria e dalle religioni delle nazioni limitrofe. Secondo i profeti, neanche i migliori sforzi furono sufficienti a impedire i peccati quotidiani consumati dal popolo di Dio nella sua terra. E a prescindere dal notevole impegno profuso per dimostrare di essere religiosi mediante i riti di adorazione, la musica dei loro inni non poteva isolare le grida di disagiati e perseguitati.

Amos descrisse così le persone del suo tempo: «voi che vorreste divorare il povero

e distruggere gli umili del paese» (Am 8:4 ). Notò che non vedevano l’ora di terminare i riti per riaprire le loro attività commerciali e concentrarsi sui traffici disonesti, come «comprare con denaro i poveri, e l'indigente se deve un paio di sandali» (v. 6).

`Leggere Isaia 1:10-17 ; Amos 5:21-24 ; Michea 6:6-8 . Dio che cosa dice a questi religiosi in merito ai loro riti?`

Attraverso i suoi profeti, il Signore usa un linguaggio molto duro per mettere in ridicolo la religione e l’adorazione, slegate e opposte alla sofferenza e all’oppressione delle persone che li circondano. In Amos 5:21-24 , Dio ricorre a verbi come «odiare, disprezzare» ed è generalmente disgustato da quel tipo di adorazione. Le offerte e i canti sono bollati come privi di valore e fastidiosi.

In Michea 6, notiamo una serie di allusioni progressivamente sempre più esagerate, perfino derisorie, relative al modo più appropriato di adorare Dio. Il profeta beffardamente offre il suggerimento di olocausti, poi alza il bersaglio fino a «migliaia di montoni, miriadi di fiumi d’olio» (v. 7), prima di arrivare al terribile - ma non nuovo - estremo di suggerire il sacrificio del primogenito per conquistarsi il favore e il perdono di Dio.

Alla fine, però, quello che il Signore davvero voleva, era che essi praticassero la giustizia, amassero la misericordia e camminassero umilmente con il loro Dio (v. 8).

`Ti è mai capitato di essere più attento alle forme e ai riti, piuttosto che al sostegno concreto dei bisognosi?`