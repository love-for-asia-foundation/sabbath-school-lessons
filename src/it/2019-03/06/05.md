---
title:  Un modo di adorare
date:  07/08/2019
---

I profeti, nella spiegazione del rapporto tra adorazione e giustizia, sottolineano l’urgenza di un altro passo: la sensibilità attiva a favore di poveri e oppressi e l’aiuto per i disagiati, componente essenziale dell’adorazione stessa. Questo collegamento viene spiegato in maniera chiara ed efficace in Isaia 58.

`Leggere Isaia 58 . Cos’è andato storto nella relazione tra Dio e il suo popolo, secondo quanto è scritto nella prima parte di questo capitolo?`

Questa critica è indirizzata alle persone attivamente religiose, che sembrano cercare ardentemente Dio, ma a quanto pare non funziona. Egli comunica loro che devono cercare di modificare il modo di adorare e individuare una maniera diversa di servirlo. Se la scelta dipendesse da lui, vorrebbe che «si spezzino le catene della malvagità, che si sciolgano i legami del giogo, che si lascino liberi gli oppressi e che si spezzi ogni tipo di giogo» (Is 58:6 ). Auspica anche che si dia da mangiare agli affamati, rifugio ai senzatetto, aiuto ai bisognosi.

Azioni queste che non vengono presentate come unico metodo per adorare, ma Dio le auspica con forza perché rappresentano una via per l’adorazione e una forma preferibile ad alcune delle pratiche tradizionali più in uso tra la gente. L’adorazione non è solo un modo per concentrarsi interiormente, ma qualcosa che porta benedizione a chiunque sia vicino agli adoratori di Dio. «Il vero scopo della religione è quello di liberare gli uomini dal peso dei loro peccati, di eliminare l’intolleranza e l’oppressione e di promuovere la giustizia, la libertà e la pace» - 4BC, p. 306.

In Isaia 58:8-12 , Dio promette benedizioni a chi adotterà questa forma di adorazione. In realtà, dice che se le persone fossero meno concentrate su loro stesse, scoprirebbero che egli le affianca e se ne serve per portare guarigione e restaurazione.

È interessante ancora osservare che questo capitolo collega questo tipo di adorazione a una rinnovata gioia di osservare il sabato. Abbiamo già preso in considerazione qualche solida connessione tra sabato e ministero, ma questi versetti includono entrambe le attività in questo appello alle persone affinché rivitalizzino la loro adorazione e riscoprano le benedizioni divine. Riflettendo su questi passi, Ellen G. White commenta: «su quanti osservano il sabato ricade la responsabilità di fare un’opera di misericordia e benevolenza» - WM, p. 121.