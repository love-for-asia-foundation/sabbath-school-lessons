---
title:  Misericordia e fedeltà
date:  08/08/2019
---

Quando Gesù fu affrontato da alcuni dei capi religiosi del suo tempo, che lo criticavano per avere mangiato insieme ai «peccatori», citò il profeta Osea, invitandoli a tornare ai loro libri per scoprire cosa intendesse Dio quando diceva: «Voglio misericordia e non sacrificio» (Mt 9:13 ; cfr. Os 6:6 ).

Gesù ha vissuto una vita piena di attenzioni e servizio. Le sue interazioni con il prossimo, i miracoli che guarivano e tante sue parabole dimostrano e ribadiscono che una vita vissuta in quel modo è stato il comportamento migliore per esprimere sincera devozione al Padre. I capi religiosi erano i suoi peggiori denigratori, ma anche il bersaglio delle sue critiche più amare. Come i religiosi al tempo di Isaia, anch’essi erano convinti di aver messo al sicuro la loro personale relazione con Dio grazie alle pratiche religiose seguite, ma contemporaneamente sfruttavano gli indigenti e ignoravano i bisognosi. La loro adorazione non andava al passo con le loro azioni e Gesù non ebbe alcuna riserva a condannare una simile ipocrisia.

`Leggere Marco 12:38-40 . Come spiegheresti l’affermazione secondo cui «costoro riceveranno una maggiore condanna»?`

Forse, quello riportato in Matteo 23  è il sermone più terrificante di Gesù, in particolare per i religiosi, perché il Messia non si limita a osservare che la loro religione non è di alcun aiuto alla gente più svantaggiata, ma afferma addirittura che essa aggiunge peso alle loro sofferenze. Con il loro modo di agire o la loro indifferenza, dice Gesù, voi «serrate il regno dei cieli davanti alla gente» (Mt 23:13 ). Ma, riprendendo concetti espressi dai profeti, secoli prima, Gesù denuncia anche direttamente l’incoerenza tra la loro adesione alle sacre pratiche religiose e le ingiustizie che condonavano e da cui traevano profitto. «Guai a voi, scribi e farisei ipocriti, perché pagate la decima della menta, dell'aneto e del comino e trascurate le cose più importanti della legge: il giudizio, la misericordia e la fede» (Mt 23:23 ). Poi, aggiunge subito che quelle pratiche sono cose giuste da fare, ma che non possano giustificare il maltrattamento o l’indifferenza verso il prossimo.

`Come si evita il pericolo di pensare che sia sufficiente avere e conoscere la verità?`