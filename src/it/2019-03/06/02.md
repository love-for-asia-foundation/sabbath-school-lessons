---
title:  Idolatria e oppressione
date:  04/08/2019
---

Poco tempo dopo aver guidato il popolo di Israele fuori dall’Egitto, Dio lo incontrò presso il monte Sinai e consegnò loro le tavole con incisi i dieci comandamenti, compresi i primi due, secondo cui non si devono né adorare altri dei né costruirsi degli idoli (Es 20:2-6) . Per tutta risposta, Israele promise che avrebbe fatto tutto quello che gli era stato comandato, comportandosi da popolo di Dio (24:1-13).

Ma quando Mosè salì sul monte e vi trascorse sei settimane, di lui non si aveva alcuna notizia e il popolo iniziò a interrogarsi sulla sua sorte. Su pressione della folla, Aaronne fece costruire un vitello d’oro e invitò le persone a offrirgli dei sacrifici, dopodiché «il popolo sedette per mangiare e bere, poi si alzò per divertirsi» (32:6). Il Signore e Mosè furono entrambi offesi per la rapidità con cui il popolo si era allontanato da Dio per adorare un idolo e solo l’intercessione del patriarca salvò Israele da una meritata punizione (vv. 30-34).

L’idolatria è stata comunque una tentazione alla quale il popolo di Dio ha ceduto troppo spesso. La storia dei re d’Israele e Giuda è costellata da simili periodi, compresi atti ingiuriosi commessi dal popolo su ispirazione dei sovrani. Questa infedeltà era un tema ricorrente dei profeti inviati da Dio per riportare a lui Israele. Non di rado, tra un appello e l’altro al risveglio e alla riforma, si alzavano esortazioni per un migliore trattamento dei poveri, dei bisognosi e dei disperati.

`Leggere Salmo 115:1-8 . Quale punto cruciale sottolinea l’autore?`

Una tendenza tipicamente umana è quella di somigliare alla cosa o alla persona che adoriamo e sulla quale concentriamo le nostre attenzioni. Era quindi inevitabile che la sensibilità e la cura per il prossimo si affievolissero quando il popolo si ritrasse dall’adorazione a un Dio di giustizia, per celebrare le false divinità delle nazioni vicine, che spesso assumevano sembianze di esseri simboleggianti la guerra o la fertilità. Quando scelsero altre divinità, cambiarono atteggiamento su tanti aspetti, non ultimo l’approccio nei confronti del prossimo. Se fossero rimasti fedeli al Signore, avrebbero condiviso con lui la preoccupazione per i bisognosi presenti in mezzo a loro.

`Somigliamo a chi adoriamo. Indica qualche esempio contemporaneo di questa tendenza.`