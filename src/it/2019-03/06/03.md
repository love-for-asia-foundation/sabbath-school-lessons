---
title:  Una ragione per adorare
date:  05/08/2019
---

Nella Bibbia, il popolo di Dio viene non solo stimolato ad adorare ma anche informato dei buoni motivi alla base di questa esortazione. Ci viene chiesto di adorare il Signore in ragione della sua essenza, di quello che ha fatto e delle sue innumerevoli qualità. Basti citare la bontà, la giustizia e la misericordia. Quando ci viene ricordato chi è Dio, quello che ha fatto per noi (soprattutto alla croce con Cristo) e le sue promesse, nessuno potrà dire di non aver conosciuto le motivazioni per adorarlo e lodarlo.

`Leggere Deuteronomio 10:17-22 ; Salmi 101:1; 146:5-10 ; Isaia 5:16; 61:11 . Quali sono alcuni motivi per adorare e lodare Dio?`

Tali motivazioni non erano nuove per il popolo. Alcuni dei più entusiasti periodi di adorazione da parte degli Israeliti da poco liberati, furono una risposta all’esplicito intervento divino in loro favore. Per esempio, dopo l’uscita dall’Egitto e l’attraversamento del mar Rosso, Mosè e Miriam guidarono il popolo a intonare canti di lode al Signore per quello che avevano appena visto, per il loro salvataggio (Es 15 ). La giustizia e la misericordia divine manifestate in questi eventi non dovevano essere dimenticate. Mentre il popolo ne perpetuava la memoria ripercorrendoli con regolarità, i gesti di giustizia di Dio continuarono a essere una fonte di ispirazione per la loro adorazione negli anni e nelle generazioni a seguire. Un esempio in tal senso viene narrato in Deuteronomio 10:17-22 . La giustizia di Dio è prima di tutto connaturata al suo essere, una componente essenziale del suo carattere. «No, di certo Dio non commette ingiustizie! L'Onnipotente non perverte il diritto» (Gb 34:12 ). Dio è giusto e si occupa della giustizia, questo è uno dei motivi per adorarlo e lodarlo.

La sua giustizia è visibile nelle iniziative a beneficio del suo popolo e di chiunque sia povero e oppresso. Ma essa non può semplicemente essere ridotta a una descrizione del suo carattere. Piuttosto, la Bibbia ritrae un Dio che «ha dato ascolto al gemito degli infelici» (v. 28), che agisce ed è ansioso di correggere gli errori così evidenti nel nostro mondo. Terminiamo dicendo che tutto ciò si compirà fino in fondo nel suo giudizio finale, con la ri-creazione del mondo.

`Se l’antico Israele aveva ragioni a sufficienza per lodare Dio, che dire di noi, soprattutto dopo la croce?`