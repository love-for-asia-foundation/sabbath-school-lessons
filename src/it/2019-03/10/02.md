---
title:  «Poiché Dio ha tanto amato…»
date:  01/09/2019
---

Sono le celeberrime parole di Giovanni 3:6 , dove il termine originale per indicare la parola «mondo» in greco è kosmos, che significa «il mondo in quanto entità creata e organizzata» - 5BC, p. 929.

Questo versetto parla della salvezza per il genere umano, ma il piano della salvezza ha implicazioni che riguardano anche il creato nel suo complesso.

`Leggere Romani 8:20-23 . Cosa ci dice in merito alle tematiche più ampie collegate al piano della salvezza?`

Naturalmente, la salvezza è individuale e riguarda la personale relazione di ogni singolo con il Signore. Ma c’è di più. La giustificazione in realtà non riguarda solo il perdono dei nostri peccati ma, idealmente, anche il modo in cui grazie a Gesù e alla potenza dello Spirito Santo, il Signore crea la sua famiglia, la quale celebra il perdono e la salvezza conseguente testimoniando al mondo, tra le altre cose, attraverso le buone opere.

`Leggere Giovanni 3:16,17 . Perché il v. 17 contribuisce a chiarire più compitamente quello che è scritto nel precedente?`

Possiamo accettare il fatto che Dio ami altre persone al di fuori di noi. Egli ama quelli che amiamo, e ci rallegriamo per questo. Egli ama anche quelli che raggiungiamo, e da parte nostra il riconoscimento di questa verità è spesso la motivazione che ci spinge a cercarli. Ma ama anche le persone che non ci piacciono, quelle che ci fanno sentire a disagio o addirittura ci spaventano. Ama tutti, ovunque.

La creazione è una delle dimostrazioni concrete di questo assunto. La Bibbia ci rimanda sistematicamente al mondo che ci circonda, quale prova della bontà divina: «Egli fa levare il suo sole sopra i malvagi e sopra i buoni, e fa piovere sui giusti e sugli ingiusti» (Mt 5:45 ). La vita stessa è un dono di Dio e, indipendentemente dalla risposta e dall’atteggiamento del singolo individuo, tutti ne siamo destinatari.

`Quando riconosciamo di essere stati creati e amati da Dio, come cambia il nostro atteggiamento verso gli altri?`