---
title:  Compassione e pentimento
date:  02/09/2019
---

I racconti che si mescolano tra loro sulla salvezza e il gran conflitto ci impongono di conoscere una verità sulla vita che è fondamentale per la nostra comprensione del mondo e di noi stessi: noi e il mondo in cui viviamo siamo caduti, corrotti e peccatori. La terra non è più quella che era stata creata, e se anche continuiamo a essere portatori dell’immagine di Dio, siamo parte della sua condizione degradata. Il peccato presente nelle nostre esistenze ha la stessa natura del male che procura tanto dolore, oppressione e depauperamento in tutto il mondo. Per questo, facciamo bene a sentire la sofferenza, il disagio, il dispiacere e la tragedia del pianeta e degli altri esseri umani. Se così non fosse saremmo dei robot. I lamenti presenti nel libro dei Salmi, i tormenti di Geremia e degli altri profeti, le lacrime e la compassione di Gesù dimostrano l’appropriatezza di questo tipo di reazione di fronte al mondo e alle sue malvagità, in particolare nei confronti delle vittime.

`Leggere Matteo 9:36; 14:14 ; Luca 19:41,42   e Giovanni 11:35  . Che cosa spinge Gesù alla compassione in ciascuno di questi passi? Come si ottiene un cuore sensibile al dolore che ci circonda?`

Non possiamo però essere fatalisti di fronte al peccato e al male, dicendo semplicemente che esistono e sono il frutto degli sbagli di qualcun altro: «Se diciamo di essere senza peccato, inganniamo noi stessi, e la verità non è in noi» (1 Gv 1:8). Nella comprensione dei profeti biblici, il peccato era una tragedia non tanto perché qualcuno aveva infranto «le regole», quanto perché era stato interrotto il rapporto tra Dio e il suo popolo, ma anche perché il male commesso ferisce altre persone. Può avvenire su piccola o larga scala, ma resta sempre peccato.

Egoismo, avidità, meschinità, pregiudizio, ignoranza e disinteresse sono alla radice della malvagità di questo mondo, della sua ingiustizia, povertà e oppressione. Confessare la nostra condizione di peccatori è il primo passo per affrontare il problema, anche per consentire all’amore di Dio di prendere il giusto posto nei nostri cuori: «Se confessiamo i nostri peccati, egli è fedele e giusto da perdonarci i peccati e purificarci da ogni iniquità» (v. 9).