---
title:  La grazia e le opere
date:  03/09/2019
---

`Sintetizza con parole tue Efesini 2:8-10 . Qual è il nesso tra grazia e opere buone?`

La Bibbia ci dice che siamo stati creati per adorare Dio e servire il prossimo. Usiamo la nostra immaginazione per ipotizzare cosa significherebbero queste azioni in un contesto libero dal peccato.

Per adesso, conosciamo solo un mondo corrotto e caduto. Fortunatamente, la grazia di Dio, espressa e resa esecutiva nel sacrificio di Gesù per i peccati del mondo, apre la strada al perdono e alla guarigione. Quindi, anche in un contesto di peccato come il nostro, le nostre esistenze diventano compitamente frutto della maestria di Dio, il quale ci utilizza per collaborare insieme a lui sanando e riparando il danno e le ferite presenti nelle vite altrui (Ef 2:10 ). «Ciò che si riceve deve essere trasmesso agli altri. Giungono richieste di aiuto da ogni parte. Dio ci chiama ad aiutare con gioia i nostri simili» - MH, p. 103 [cap. 6, p. 71].

Non ci prendiamo cura dei poveri, degli oppressi o degli affamati per guadagnare la salvezza o i favori di Dio. In Cristo, per fede, avremo sempre un posto accanto a lui. Piuttosto, riconosciamo di essere peccatori e, allo stesso tempo, vittime del peccato, comunque amate e riscattate dal Signore. Mentre ancora lottiamo contro le tentazioni rappresentate dall’autoreferenzialità e dall’avidità, la grazia di Dio, umile e disposta al sacrificio, ci offre un nuovo genere di vita e di amore che ci trasformerà.

Quando guardiamo alla croce, contempliamo il grande e completo sacrificio compiuto per noi e capiamo che non possiamo aggiungere niente a quanto offertoci in Cristo. Questo non significa che non debba esserci una conseguente risposta da parte nostra. È vero esattamente il contrario: dobbiamo battere un colpo, e quale modo migliore se non quello di dimostrare al prossimo l’amore di cui siamo stati oggetto?

`Leggere 1 Giovanni 3:16,17 . Quale dovrebbe essere la nostra risposta davanti al dono della croce?`