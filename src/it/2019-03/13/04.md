---
title:  Raggiungere le persone
date:  24/09/2019
---

Le discussioni della chiesa paiono talvolta bloccarsi sull’apparente necessità di dover fare una scelta tra l’impegno nel sociale o la predicazione del vangelo, beneficienza o testimonianza, giustizia o evangelizzazione. Ma nel momento in cui capiamo meglio questi due concetti e osserviamo il ministero di Cristo, quella differenza svanisce e ci rendiamo conto che predicare il vangelo e operare per il prossimo sono due facce della stessa medaglia.

In una delle sue dichiarazioni più conosciute, Ellen G. White lo ha spiegato così: «Solo con i metodi di Gesù possiamo avvicinare le persone con successo. Il Salvatore si rivolgeva agli uomini dimostrando loro che desiderava il loro bene. Manifestava simpatia, li aiutava nelle loro necessità, otteneva la loro fiducia e poi li invitava a seguirlo… Si devono aiutare i poveri, soccorrere i malati, consolare coloro che sono scoraggiati e in lutto, istruire gli ignoranti, consigliare gli sprovveduti. Dobbiamo piangere con chi piange e rallegrarci con chi si rallegra» - MH, p. 143 [cap. 9, p. 105].

Queste due attività, giustizia ed evangelizzazione, erano strettamente interconnesse, non solo nel ministero ma anche nel mandato che Gesù aveva affidato ai suoi discepoli. «Andando, predicate e dite: “Il regno dei cieli è vicino”. Guarite gli ammalati, risuscitate i morti, purificate i lebbrosi, scacciate i demoni; gratuitamente avete ricevuto, gratuitamente date» (Mt 10:7,8).

In sintesi, uno dei modi più efficaci per raggiungere gli altri con il nostro messaggio è soccorrerli nelle loro necessità.

`Leggere 1 Pietro 2:12  e Filippesi 2:15 . Cosa dicono Pietro e Paolo a proposito della grande forza di testimonianza che hanno le buone opere compiute dal popolo di Dio?`

Con una comprensione più ampia della buona notizia di Dio, l’evangelizzazione non ha alcun senso se manca la passione per le persone. Versetti come 1 Giovanni 3:16-18  e Giacomo 2:16  sottolineano la contraddizione di chi predica il vangelo senza attuarlo. Nella sua accezione migliore, l’evangelizzazione è espressione di giustizia, reca la buona notizia della speranza, della salvezza, del ravvedimento della trasformazione e dell’amore inclusivo di Dio.

Tanto l’evangelizzazione quanto il desiderio di giustizia nascono dal riconoscimento dell’amore che il Signore nutre per i perduti e gli afflitti, un amore che cresce anche nei nostri cuori grazie all’influsso divino. Noi non scegliamo un’azione piuttosto di un’altra, ma lavoriamo insieme a Dio per agire con gli altri, per andare incontro ai loro effettivi bisogni e per utilizzare qualunque risorsa il Signore ci abbia affidato.

`Come ci si assicura che il bene per gli altri non trascuri la predicazione della buona notizia relativa alla salvezza?`