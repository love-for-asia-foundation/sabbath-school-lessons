---
title:  Incoraggiarsi reciprocamente a fare del bene
date:  26/09/2019
---

Lavorare per il Signore, anche quando si hanno le migliori motivazioni, intenzioni e la convinzione di essere nel giusto, può essere difficile e scoraggiante. La tristezza e il dolore che attanagliano il nostro mondo sono delle realtà, e questo è uno dei motivi per cui abbiamo bisogno di una chiesa. Gesù ha modellato questo tipo di comunità solidale intorno ai suoi discepoli. Raramente ha mandato all’esterno persone da sole, e anche quando ciò è avvenuto sono tornate presto a casa per condividere le esperienze e rinnovare energia e coraggio.

`Leggere Ebrei 10:23-25 . Il versetto 25 è il più noto tra questi; cosa aggiungono i due che lo precedono alla sua comprensione? Quali sono alcuni modi in cui possiamo incoraggiarci gli uni gli altri e «stimolarci all’amore e alle buone opere»?`

Un gruppo di persone che lavora insieme su un progetto, una causa o un incarico, quasi sempre riuscirà a ottenere migliori risultati rispetto a chi lavora individualmente. Questo ci riporta una volta di più alla mente l’immagine della chiesa come corpo di Cristo (Ro 12:3-6 ), nella quale abbiamo tutti ruoli differenti ma complementari. Quando ciascuno di noi compie al meglio ciò che deve fare, ma in modo da favorire la collaborazione di tutti, possiamo confidare con fede che le nostre vite e le nostre azioni faranno la differenza per l’eternità.

Se quando si cerca di operare al meglio i risultati sono importanti (riguardano le persone e le loro vite), abbiamo comunque bisogno di riporre fiducia in Dio, perché quando ci si impegna per dare sollievo ai poveri, proteggere chi è vulnerabile, liberare chi è oppresso e per dare voce a chi non la ha, non è facile notare progressi. Abbiamo però la speranza che stiamo agendo per una causa ben più grande e che risulterà inevitabilmente vincente. «Non ci scoraggiamo di fare il bene; perché, se non ci stanchiamo, mieteremo a suo tempo. Così dunque, finché ne abbiamo l'opportunità, facciamo del bene a tutti; ma specialmente ai fratelli in fede» (Ga 6:9,10). Per questo siamo chiamati a incoraggiarci (letteralmente «ispirare con coraggio») gli uni gli altri. Vivere fedelmente comporta gioia ma anche difficoltà. Il nostro Dio e la nostra comunità di giustizia rappresentano per noi il principale sostegno ed è in nome di essi che chiediamo alle altre persone di aggiungersi a noi.

`Conosci persone che si impegnano con regolarità per dare sollievo agli indigenti? Quali parole ti sentiresti di spendere per incoraggiarle?`