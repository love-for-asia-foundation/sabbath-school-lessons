---
title:  La grazia nella chiesa
date:  25/09/2019
---

All’inizio del libro omonimo, Dio rimarca la fedeltà di Giobbe nei suoi confronti quale segno della bontà delle sue vie e del suo atteggiamento nei riguardi dell’umanità caduta (1:8). È da sottolineare come egli consenta alla sua reputazione di dipendere dal modo di vivere del suo popolo sulla terra. Ma Paolo amplifica questa fede che Dio ripone in qualcuno dei suoi «santi» fino a includere la comunità ecclesiastica: «Affinché i principati e le potenze nei luoghi celesti conoscano oggi, per mezzo della chiesa, la infinitamente varia sapienza di Dio» (Ef 3:10).

`Leggere Efesini 2:19 . Cosa implica l’idea della chiesa in quanto «famiglia di Dio»? In che misura questa descrizione deve influenzare il modo in cui opera la chiesa organizzata?`

In qualsiasi comunità od organizzazione, il modo in cui ci si pone nei confronti degli affiliati riflette i valori fondanti di quel gruppo. Essendo famiglia di Dio, corpo di Cristo e comunità dello Spirito, la chiesa ha ricevuto la più alta delle chiamate per applicare ed essere all’altezza di questo principio: «perché Dio non è un Dio di confusione, ma di pace, come si fa in tutte le chiese dei santi» (1 Co 14:33).

I valori della giustizia, della grazia e dell’amore, come dimostrano la giustizia, la grazia e l’amore divini, governano ogni cosa che avviene nella chiesa. Dalla piccola comunità locale all’organizzazione mondiale, questi principi devono ispirare i dirigenti a guidare, decidere e prendersi cura dei «minimi». Devono anche essere un riferimento quando si tratta di risolvere le dispute che di tanto in tanto sorgono tra membri. Se non riusciamo a comportarci con correttezza e dignità tra di noi, come potremo farlo nei confronti degli altri? Quando la chiesa impiega delle persone, dovrà trattarsi di individui generosi, operai di valore prima di qualsiasi altra considerazione, disposti a battersi contro il trattamento scorretto dei membri. Le chiese dovrebbero essere luoghi sicuri, all’interno delle quali ogni singolo membro fa tutto il possibile per proteggere chi è vulnerabile. E, come ci insegna l’esempio della chiesa primitiva, i membri dovrebbero essere particolarmente preparati a sostenere i fratelli e le sorelle sofferenti o bisognosi.

Gesù ha dato una precisa disposizione in tal senso, dicendo che questo avrebbe non solo trasformato la comunità di fede, ma anche dimostrato la veridicità della loro fede individuale a chi li avesse osservati: «Io vi do un nuovo comandamento: che vi amiate gli uni gli altri. Come io vi ho amati, anche voi amatevi gli uni gli altri. Da questo conosceranno tutti che siete miei discepoli, se avete amore gli uni per gli altri» (Gv 13:34,35).