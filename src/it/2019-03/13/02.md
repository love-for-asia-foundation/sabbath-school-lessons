---
title:  Agenti del cambiamento
date:  22/09/2019
---

Abbiamo visto nei capitoli iniziali del libro degli Atti che i primi cristiani formarono un nuovo tipo di comunità, dedicata ai bisognosi presenti fra di loro e proiettata anche verso l’esterno per raggiungere tutte le altre persone, offrendo aiuto quando era necessario e invitandole a unirsi a loro. Aggiungendole alle descrizioni di Gesù sulla luce e il sale, Paolo utilizza una serie di metafore per rappresentare l’azione della chiesa nel mondo. Tra le altre, esorta chi si considera appartenente a Dio a essere sacrificio vivente (Ro 12:1 ), corpo di Cristo (1 Co 12:12-20 ), ambasciatore (2 Co 5:18-20 ) e profumo (2:14-16 ). Ciascuna di queste immagini evoca un ruolo di rappresentanti o agenti del regno di Dio già da subito, pur in un contesto devastato dal gran conflitto.

`Con quale delle immagini appena evocate vorresti che fosse rappresentato Dio nel tuo ambiente, e perché?`

Ognuna di queste immagini è associata a un’azione, non per farsi approvare da Dio, ma perché egli ci ha già accolto mediante il sacrificio di Cristo, perché abbiamo risposto all’amore e alla grazia del Signore agendo come suoi rappresentanti in un mondo ferito e agonizzante.

Possiamo però fare alcune considerazioni relative a quelle immagini a un livello ancora più profondo: poiché l’amore e la grazia di cui abbiamo parlato costituiscono l’essenza del regno di Dio, quando agiamo in quel modo, riflettendo verso gli altri tali caratteristiche, rendiamo esecutivo quel regno e ne facciamo parte fin da subito.

Secondo la legge internazionale, un’ambasciata viene ritenuta parte della nazione che rappresenta, anche se collocata fisicamente in un paese straniero. Analogamente, adottare le vie del regno di Dio permette di offrire dei barlumi di quella realtà eterna già oggi e, di conseguenza, assaporare la sconfitta definitiva del male. In questo modo, noi ambasciatori di Cristo, possiamo sperimentare la consistenza del suo amore e della sua giustizia nella nostra vita, nella chiesa e in tutti coloro che cerchiamo di servire.

`Leggere 2 Corinzi 2:16 . Che cosa distingue i due aromi e come si fa a capire quale siamo?`