---
title:  La speranza della risurrezione
date:  10/09/2019
---

La speranza cristiana nel ritorno di Cristo non riguarda solo l’attesa di un futuro luminoso. Per i primi cristiani, la risurrezione fisica di Cristo trasformò la promessa del suo ritorno in concreta realtà. Se era risuscitato dai defunti, cosa di cui erano stati testimoni diretti, di certo sarebbe ritornato per portare a compimento il progetto di rimuovere il peccato, i suoi effetti e rinnovare il mondo (1 Co 15:22,23 ).

Secondo Paolo, la resurrezione è stato l’elemento determinante per la speranza dell’avvento. L’apostolo era preparato a sostenere la credibilità di ogni cosa da lui predicata a proposito di questo miracolo della storia di Gesù: «E se Cristo non è stato risuscitato, vana è la vostra fede; voi siete ancora nei vostri peccati» (1 Co 15:17). Riflettiamo su queste parole e sull’importanza che la resurrezione di Cristo ha per tutto ciò in cui speriamo.

`Leggere 1 Corinzi 15:12-19 . Come spiegheresti a un non credente l’importanza determinante che ha la resurrezione per la speranza cristiana?`

Essere testimoni di Gesù risorto trasformò i primi discepoli. Gesù li aveva precedentemente mandati ad annunciare e rendere esecutivo il regno di Dio (Mt 10:5-8 ), ma la sua morte mandò in frantumi il loro coraggio e le loro speranze. L’ultimo mandato (28:18-20 ), affidato dal Gesù risorto e potenziato dallo Spirito Santo (At 2:1-4 ), consentì loro di iniziare un percorso di cambiamento del mondo, e di vivere coerentemente il regno stabilito dal Maestro.

Liberati dal potere e dal timore della morte, i primi credenti vissero e agirono coraggiosamente nel nome di Gesù (1 Co 15:30,31 ). Il male che porta la morte è lo stesso che determina la sofferenza, l’ingiustizia, l’indigenza e l’oppressione in ogni loro forma. Ma grazie a Gesù e alla sua vittoria sulla morte, tutto questo un giorno finirà. «L'ultimo nemico che sarà distrutto, sarà la morte» (1 Co 15:26 ).

`Tutti moriremo. Perché, alla luce di questa realtà, è importante far conoscere agli altri la speranza implicita nella morte e resurrezione di Gesù?`