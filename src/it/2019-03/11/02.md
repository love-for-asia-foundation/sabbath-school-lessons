---
title:  «Fino a quando, Signore?»
date:  08/09/2019
---

In tutta la Bibbia, il popolo di Dio si appella ripetutamente a lui perché intervenga, richiesta che giunge in particolare da chi è schiavo, in esilio, oppresso, povero. Gli schiavi in Egitto, gli Israeliti a Babilonia e tanti altri esortarono il Signore affinché guardasse e ascoltasse i loro patimenti e correggesse quelle distorsioni. E nella Scrittura troviamo significativi esempi dell’azione divina tesa a soccorrere e recuperare il suo popolo, talvolta persino vendicandosi dei suoi persecutori o nemici.

Ma si trattava di interventi generalmente di breve durata, mentre i vari profeti susseguitisi hanno continuato a indicare una risoluzione definitiva, con la quale Dio avrebbe posto fine al male e riscattato gli oppressi. Nell’attesa, però, i profeti proseguivano nella loro invocazione: «Fino a quando, Signore?». Per esempio, l’angelo di Dio pose una domanda riguardo all’esilio degli Israeliti: «fino a quando rifiuterai di avere pietà?» (Za 1:12 ).

I Salmi contengono diverse recriminazioni sull’apparente prosperità dei malvagi, contrapposta all’abuso, sfruttamento e indigenza dei giusti. Il salmista invita ripetutamente Dio a intervenire, basandosi sul fatto che il mondo non rispecchia l’ordine da lui creato o auspicato, e facendo proprio il grido dei profeti e dei perseguitati: «fino a quando…?» (p.e. Sl 94:3-7  ).

Per certi versi, è più difficile sopportare l’ingiustizia per chi crede in un Dio giusto che desidera equità per tutti i suoi figli. Il popolo di Dio nutrirà sempre un senso di impazienza nei confronti del male presente in questo mondo, e l’apparente inerzia divina è un ulteriore fonte di impazienza. Da qui gli interrogativi talvolta crudi sollevati dai profeti: «Fino a quando gli empi, o SIGNORE, fino a quando gli empi trionferanno?» (Ab 1:2).

Un’invocazione simile compare nel Nuovo Testamento, dove la creazione stessa geme e spera in Dio, che intende soccorrerla e ricrearla (Ro 8:19-22  ). In Apocalisse 6:10  , l’appello «fino a quando Signore?» si alza a nome di quanti hanno subìto il martirio per la loro fede in Dio. Ma si tratta sempre del medesimo grido, che chiede al Signore di intervenire in favore del suo popolo oppresso e perseguitato.

`Leggere Luca 18:1-8  . Che cosa dice Gesù davanti alle ripetute grida e invocazioni di aiuto del suo popolo? Qual è il nesso con la necessità di avere fede?`