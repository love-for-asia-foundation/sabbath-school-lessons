---
title:  Un certo tipo di speranza
date:  09/09/2019
---

La religione è stata criticata spesso per la tendenza ad allontanare i credenti dalla vita presente indirizzandola verso un futuro migliore. La contestazione verte sul fatto che concentrarsi su un'altra dimensione diventa una sorta di fuga santificata e fa sì che il credente non apporti alcun beneficio al mondo e alla società. Talvolta, i cristiani hanno legittimato queste critiche, coltivando, predicando e praticando proprio quel genere di atteggiamenti.

Ci sono poi i terribili esempi di potenti che dicono a poveri e oppressi di accettare la loro triste condizione perché, quando Gesù ritornerà, metterà a posto ogni cosa.

Sì, il nostro è un mondo caduto, corrotto e non c’è niente di sbagliato nell’auspicare o desiderare il momento in cui Dio interverrà per sanare questa situazione, mettendo fine all’ingiustizia, al dolore e alle disuguaglianze, sostituendo l’attuale disordine con il suo regno glorioso ed equo. Senza quella speranza e quella promessa, in fondo, saremmo davvero disarmati. Nel suo discorso sulla fine del mondo (Matteo 24 e 25), Gesù dedica la prima metà a spiegare dettagliatamente la necessità di fuggire, arrivando a dire che «se quei giorni non fossero stati abbreviati, nessuno scamperebbe» (24:22). Ma si tratta più che altro di un’introduzione alla spiegazione dell’importanza di queste promesse divine. Concentrarsi esclusivamente, o principalmente, sull’aspetto «fuga» della speranza cristiana per il futuro, significa omettere alcune delle considerazioni più profonde fatte da Gesù.

`Leggere Matteo 24  e 25 . Quali sono gli elementi più importanti a tuo parere?`

Le nostre convinzioni riguardo il futuro hanno implicazioni importanti sul nostro modo di vivere il presente. Confidare sulle promesse di Dio che riguardano il domani del nostro mondo, deve essere da stimolo per un impegno deciso, la scintilla per una vita ricca e profonda, che faccia la differenza per gli altri.

`Quale impatto può e deve avere su di me oggi la speranza e la promessa del ritorno di Cristo, con particolare riferimento all’attenzione per i più deboli?`