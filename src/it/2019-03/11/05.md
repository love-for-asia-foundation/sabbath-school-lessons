---
title:  La speranza del giudizio
date:  11/09/2019
---

`Leggere  Ecclesiaste 8:14 . In che senso il passo appena letto presenta una cruda e amara realtà?`

Se il dolore, la persecuzione e la tragedia sono calamità di per sé dure da sopportare, l’offesa o l’insulto possono addirittura essere più pesanti, se insensati o inosservati. La possibile assurdità del dolore è ancor più gravosa del suo peso iniziale. Un mondo senza la previsione di una giustizia finale sa di crudele assurdità. Non stupisce se nel ventesimo secolo alcuni autori atei hanno lamentato quella che definiscono «l’assurdità» della condizione umana. Senza alcuna speranza di giustizia, di giudizio e di ricomposizione delle cose, il nostro sarebbe davvero un mondo assurdo.

Ma il grido di Ecclesiaste 8:14 non rappresenta il finale della storia. Al termine delle sue rimostranze, Salomone cambia improvvisamente tono e, sostanzialmente, dice: «Fermi un attimo, Dio giudicherà e quindi non è vero che ogni cosa sia priva di senso; in realtà, ora tutto e tutti contano».

`Leggere Ecclesiaste 12:13,14 . Perché tutto quello che facciamo in questa vita è importante?`

La speranza del giudizio riguarda essenzialmente ciò che uno pensa della natura intrinseca di Dio, della vita e del mondo in cui viviamo. La Bibbia insiste su un concetto: vivere in un mondo che Dio ha creato e che ama, ma che ha preso la strada sbagliata e nel quale Dio agisce per attuare il suo progetto di nuova creazione, mediante la vita e la morte di Gesù. Il giudizio divino è un elemento chiave in questo processo di recupero. Per tutte le persone maggiormente esposte alle ingiustizie di questo mondo, vale a dire gli emarginati, le vittime di atti violenti, gli oppressi e gli sfruttati, la promessa del giudizio rappresenta certamente una buona notizia.

`Cosa significa per te sapere che un giorno quella giustizia a lungo agognata e invocata farà finalmente il suo corso?`