---
title:  Mai più lacrime o dolore
date:  12/09/2019
---

`Leggere Apocalisse 21:1-5, 22:1-5  e provare a immaginare come sarà la vita secondo queste descrizioni. Perché ci risulta così difficile pensare a un’esistenza priva del peccato, della morte, senza più lacrime e dolore?`

Le descrizioni bibliche della nostra vita dopo il peccato sono indubbiamente meravigliose e di sicuro sono una debole rappresentazione di quello che ci attende. Anche in questi versetti, l’attenzione si concentra maggiormente su quello che mancherà, non su ciò che invece vedremo e vivremo. Quando questo mondo è l’unico luogo che abbiamo conosciuto, può essere difficile ipotizzare la vita priva di dolore e angoscia, morte e paura, ingiustizia e povertà. Non solo tutto ciò non esisterà più, ma in questo quadro c’è un ulteriore elemento personale: «Egli asciugherà ogni lacrima dai loro occhi» (Ap 21:4 ). Nel contesto di quanti sono stati salvati, la compassione divina per chi ha sofferto nella storia dell’umanità, raggiunge l’apice in questa singola frase. Egli non si limita a porre fine alle sofferenze, ma addirittura asciuga le lacrime dai loro occhi. Maltrattati e segnati da una vita di peccato e da un mondo che ha infierito con l’ingiustizia e le tragedie, nel libro dell’Apocalisse c’è un cenno a un processo di guarigione che riguarda tutti noi, vittime del male in modi diversi. Descrivendo il libro della vita, Giovanni spiega che «le foglie dell'albero sono per la guarigione delle nazioni» (22:2). Una volta ancora, il Signore mostra la propria comprensione e compassione per ciò che significa essere umani, per provare, sperimentare, testimoniare e prendere parte alla malvagità della terra. Il suo progetto per ricreare il mondo prevede il recupero e la guarigione di ciascuno di noi.

Fino ad allora, cerchiamo di essere le persone migliori possibili in Cristo, facendo la nostra parte, per quanto vacillante e minima, per servire chi ci sta intorno e ha bisogno di ciò che possiamo offrire. Di qualunque cosa si tratti (parole gentili, un pasto caldo, aiuto sanitario, vestiario, consulenza), tutto quello che potremo fare dovrebbe essere caratterizzato da quel genere di abnegazione, sacrificio e altruismo tipico dell’amore manifestato da Gesù quando ha vissuto sulla terra.

Naturalmente, la condizione del mondo peggiorerà ulteriormente, nonostante i nostri migliori sforzi. Gesù lo sapeva, eppure questa verità non gli ha impedito di servire il prossimo; lo stesso vale per noi.