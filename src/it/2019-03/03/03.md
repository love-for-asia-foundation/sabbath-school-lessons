---
title:  Due ragioni per il sabato
date:  15/07/2019
---

`Leggere  Esodo 20:8-11  e Deuteronomio 5:12-15. Perché queste due versioni del quarto comandamento sono complementari?`

Il ricordo è un elemento significativo della relazione che Dio cerca di ristabilire con il suo popolo; una relazione centrata su una verità: egli è il nostro Creatore e Redentore. I due ruoli compaiono entrambi nelle due versioni del quarto comandamento e risultano quindi strettamente collegati al sabato e alla sua pratica.

Uscendo da una terra dominata da tante false divinità, occorreva ricordare agli Israeliti il ruolo di Creatore del vero Dio. Il sabato era uno strumento efficace a tale scopo, e assumeva ulteriore rilevanza nel contesto del ciclo settimanale che forniva doppia razione di manna ogni venerdì, esempio straordinario della potenza creativa divina. Nella versione del quarto comandamento di Esodo 20 , la figura del Dio Creatore viene rivelata più chiaramente. Mentre in quella di Deuteronomio 5  emergono il riscatto, la liberazione e la salvezza del popolo di Israele. Gli Israeliti erano chiamati a perpetuare con regolarità quel racconto e, in particolare, potevano riferirvisi ogni sabato. Si cominciò con la liberazione vera e materiale dalla schiavitù in Egitto, ma quando la comprensione di Dio e della liberazione cominciò a crescere, il sabato divenne anche simbolo e celebrazione della loro salvezza spirituale.

Entrambe le motivazioni legate al sabato intendevano ripristinare la relazione tra Dio e il suo popolo: «A loro diedi anche i miei sabati perché servissero di segno tra me e loro, perché conoscessero che io sono il SIGNORE che li santifico» (Ez 20:12 ). L’offerta non ha mai riguardato esclusivamente questo gruppo etnico. Sulla base di questa relazione, essi dovevano costruire un nuovo tipo di società, sensibile nei confronti dei meno fortunati e di benedizione per il mondo intero.

«Perciò il SIGNORE, il tuo Dio, ti ordina di osservare il giorno del riposo» (De 5:15 ). Osservando il sabato quale strumento per ricordare e celebrare sia la creazione sia la redenzione, possiamo continuare a sviluppare la nostra relazione, non solo con il Signore ma con tutti quelli che ci circondano. Dio ci dimostra la sua grazia, noi siamo chiamati a fare altrettanto verso il prossimo.

`Perché l’osservanza del sabato ci rende persone migliori, più sensibili e compassionevoli?`