---
title:  Un giorno di guarigione
date:  17/07/2019
---

Se la visione originale del sabato e della sua osservanza era vasta e inclusiva, il settimo giorno era diventato qualcosa di diverso per molti dei capi religiosi al tempo in cui Gesù visse sulla terra. Invece di essere un giorno di libertà e uguaglianza, era un momento contraddistinto da norme e tradizioni umane restrittive. In quel periodo, Gesù si schierò contro quegli atteggiamenti, soprattutto perché erano imposti. La cosa bella è che lo fece compiendo molti miracoli e guarigioni proprio di sabato. Lo fece intenzionalmente, per dimostrare in modo forte come dovesse essere vissuto il giorno di riposo. Spesso, in questi episodi, manifestava con i fatti e le parole l’opportunità di guarire di sabato, mentre i farisei manipolavano le sue dichiarazioni per giustificare le trame volte a farlo uccidere.

`Leggere alcune guarigioni di Gesù compiute il sabato in Matteo 12:9-13 ; Marco 1:21-26; 3:1-6 ; Giovanni 9:1-16 . Quali sono gli elementi più significativi che emergono?`

Gesù confermò l’importanza del sabato. Da parte nostra occorre fissare dei limiti perché questo giorno conservi la sua unicità e resti un’opportunità per sviluppare la nostra relazione con il Padre, con i nostri familiari, la chiesa e la società. Ma l’osservanza del sabato non deve essere egoisticamente concentrata solo sulla nostra persona. Come disse Gesù: «È dunque lecito far del bene in giorno di sabato» (Mt 12:12 ).

Tanti membri di chiesa fanno un grande lavoro per assistere altre persone, ma non pochi sono convinti che dovremmo fare di più. Sappiamo che Dio si prende cura di chi soffre, di chi è oppresso o dimenticato; altrettanto dovremmo fare noi. Poiché ci viene comandato di astenerci dalle nostre attività regolari ed essere così affrancati dal peso delle pressioni settimanali, il sabato abbiamo tempo da dedicare alla cura del prossimo, uno dei modi in cui osservare e onorare questo giorno: «Secondo il quarto comandamento, il sabato era consacrato al riposo e all’adorazione religiosa. Ogni attività secolare doveva essere sospesa, ma le opere di benevolenza e misericordia erano compatibili con il proposito divino… Dare sollievo agli afflitti, consolare chi patisce sono atti d’amore che rendono onore al giorno sacro del Signore» - WM, p. 77.

`Cosa fai per aiutare il prossimo in giorno di sabato?`