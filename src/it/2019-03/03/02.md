---
title:  La manna a sufficienza
date:  14/07/2019
---

Dopo generazioni costrette alla schiavitù e al degrado sociale che tale condizione aveva inflitto al suo popolo oppresso, Dio cercò di elevare gli Israeliti appena liberati, indicando loro un modo di vivere migliore e stabilendo leggi per fare funzionare più ordinatamente la neonata società. Una delle prime parti di questo processo consisteva in istruzioni pratiche.

In vigore per tutti i quarant’anni del loro vagare nel deserto, questo ritmo di vita, prova tangibile di altruismo e cura divina, avrebbe dovuto diventare parte integrante della cultura israelita. Assunse la forma di manna, un alimento che appariva ogni mattina sul terreno circostante l’accampamento dei figli di Dio.

`Leggere Esodo 16:16-18. Cosa emerge da questi versetti?`

In 2 Corinzi 8:10-15, Paolo fa riferimento a questo episodio per esemplificare lo stile di vita che dovrebbe contraddistinguere un cristiano: «Nelle attuali circostanze la vostra abbondanza serve a supplire al loro bisogno, perché la loro abbondanza supplisca altresì al vostro bisogno, affinché ci sia uguaglianza, secondo quel che è scritto» (v. 14).

L’insegnamento, valido al tempo degli Israeliti, ma anche per noi oggi, testimonia che Dio ha provveduto a sufficienza per il suo popolo e per il creato. Se prendiamo solo il necessario e siamo pronti a condividere con gli altri tutto ciò che eccede, a ciascuno sarà garantito l’indispensabile. Fare provviste sufficienti per la sola giornata in corso, significava avere fiducia nella distribuzione del giorno successivo. Un popolo oppresso, come gli schiavi israeliti, tende a concentrarsi sulla propria sopravvivenza, ma Dio intendeva dimostrare loro che era possibile vivere una vita caratterizzata dalla fiducia, dalla generosità e dalla condivisione.

Questa pratica abbracciava però anche un’altra dimensione, più degna di nota. Ogni venerdì compariva sul suolo una porzione doppia di manna; in quel caso, e solo in quel caso, le persone potevano raccoglierne il doppio, in preparazione al sabato. Quella provvista speciale diventò per loro un’occasione ulteriore per imparare a confidare nel Signore in ogni loro necessità. La porzione extra, un atto di grazia divina, consentiva di beneficiare ancora più profondamente del riposo promesso nel settimo giorno.

`In che modo possiamo approfittare del venerdì per usufruire al meglio ciò che il Signore ci offre di sabato?`