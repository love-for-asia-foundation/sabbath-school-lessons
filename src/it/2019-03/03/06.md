---
title:  Riposo sabatico per la terra
date:  18/07/2019
---

Come abbiamo visto, il sabato era un elemento radicato nel ciclo vitale della nazione israelita. Ma il principio alla sua base non riguardava solo un giorno la settimana, bensì includeva un riposo particolare ogni sette anni, che culminava nel giubileo, dopo sette serie di sette anni ciascuna, ovvero ogni 50 anni.

`Leggere Levitico 25:1-7 . Cosa spicca all’interno di questa disposizione? Sarebbe possibile incorporarla nella tua vita e nel tuo lavoro? In che modo?`

L’anno sabatico consentiva al terreno di riposare per tutti e dodici i mesi. Un atto meritorio di rispetto e gestione del suolo e di saggezza per una pratica agricola oggi ampiamente riconosciuta e apprezzata. Il settimo anno era significativo anche per gli schiavi ( Es 21:1-11 ). Nel caso un Israelita qualsiasi si fosse talmente indebitato da essere costretto a vendersi come schiavo, il settimo anno avrebbe riacquisito la libertà. Analogamente, alla fine di quell’anno, ogni altro debito doveva essere cancellato ( De 15:1-11 ).

Come nel caso della manna che Dio aveva garantito al popolo di Israele nel deserto, la mancata semina per una stagione era una dimostrazione di fiducia verso di lui e la sua provvidenza speciale nell’anno precedente quello sabatico, ma anche nella capacità del suolo di produrre frutti spontanei anche in assenza di semina.

La liberazione degli schiavi e la cancellazione dei debiti erano altresì gesti di misericordia, ma anche di fede nella potenza divina che supplisce a ogni nostra necessità. Il popolo imparò che non c’era bisogno di opprimere il prossimo per provvedere a se stessi.

I principi e i modelli connessi al sabato dovevano permeare in profondità la struttura della società israelitica nel suo complesso. Parimenti, l’osservanza attuale dovrebbe essere una disciplina spirituale che trasforma ogni nostra giornata. In senso pratico, il sabato è un modo per mettere in pratica l’esortazione di Gesù a cercare prima il suo regno: «… il Padre vostro celeste, infatti, sa che avete bisogno di tutte queste cose… e tutte queste cose vi saranno date in più» ( Mt 6:32,33 ).

`In che modo l’osservanza del sabato condiziona anche gli altri sei giorni della settimana? Che senso ha rispettarlo, se dalla domenica al venerdì sei una persona egoista, avida e insensibile?`