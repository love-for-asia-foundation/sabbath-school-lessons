---
title:  Un giorno di uguaglianza
date:  16/07/2019
---

Una delle cose che emerge immediatamente da una veloce lettura dei dieci comandamenti in Esodo 20  e Deuteronomio 5 , è il fatto che il quarto sia di gran lunga il più dettagliato. Alcuni si esauriscono in tre parole (in ebraico ne possono addirittura bastare due), il quarto lascia spazio al perché, al come e al chi ricordare in giorno di sabato.

`Leggere Esodo 20:8-11 . Cosa si dice a proposito dei servi e degli stranieri, persino degli animali, e cosa significa?`

Nei dettagli che compongono il comandamento sul sabato, è particolarmente significativa l’attenzione sul prossimo. Sigve K. Tonstad, teologo e medico, sostiene che questo tipo di comandamento sia unico tra tutte le culture del mondo: «stabilisce le priorità a partire dal basso verso l’alto e non il contrario, dà massima considerazione alle componenti più fragili e vulnerabili della società. Quelli che più di tutti hanno bisogno del riposo - schiavi, residenti stranieri, animali da soma - ricevono una menzione speciale. Nel riposo del sabato trovano un alleato i diseredati, persino i silenti animali» - The Lost Meaning of the Seventh Day, Michigan, Andrews University Press, 2009, pp. 126,127.

Il comandamento si preoccupa di sottolineare come il sabato sia un giorno dal quale tutti devono trarre beneficio. Alla luce del settimo giorno siamo tutti uguali. Se nel corso della settimana sei un datore di lavoro, non hai alcun diritto di imporre ai tuoi impiegati il lavoro sabatico, perché Dio ha donato questo giorno anche a loro. Se invece sei un semplice impiegato, o addirittura uno schiavo, il sabato ti ricorderà per il resto dei tuoi giorni che sei stato creato e redento, esattamente come tutti gli altri, da Dio, il quale ti invita a celebrare questo giorno al di là dei tuoi doveri quotidiani. Anche chi non fa parte del popolo che osserva il sabato - «lo straniero che abita nella tua città» (Es 20:10)  - ha diritto a trarne beneficio. Questo concetto avrebbe potuto rappresentare un notevole cambio di prospettiva per gli Israeliti, freschi della loro esperienza di schiavitù ed emarginazione. Chiamati a stabilirsi in una nuova terra, Dio non voleva che adottassero i costumi dei loro precedenti oppressori. Per questo, oltre a norme dettagliate per la vita sociale, consegnò loro un memoriale settimanale, che li aiutava efficacemente a ricordare che siamo tutti uguali davanti a lui.

`Come condividere l’osservanza del sabato nel contesto in cui viviamo e come fare in modo che altri possano trarne profitto?`