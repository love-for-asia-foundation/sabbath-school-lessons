---
title:  La dichiarazione di missione di Gesù
date:  12/08/2019
---

Non sappiamo se, nel rotolo che gli fu consegnato, si trattasse della lettura prescritta per quel giorno o di una scelta voluta da parte di Gesù di alcuni versetti significativi (Is 61:1,2 ), certo è che non può essere una coincidenza il fatto che quel testo costituì il suo primo sermone pubblico. Così come il fatto che il racconto di quel breve discorso in Luca 4:16-21 : «Oggi, si è adempiuta questa Scrittura, che voi udite» (v. 21), coincida con il primo rapporto del ministero pubblico del Messia da parte di Luca stesso.

Gesù sembra sintonizzarsi sulle medesime onde del canto di Maria, a proposito del «regno ribaltato», e comincia ad attuarlo nel suo ministero. Egli ricorre alla profezia di Isaia per spiegare cosa stava facendo e cosa avrebbe fatto, ma era semplicemente un altro modo per ribadire quello che Maria aveva già anticipato trent’anni prima. I poveri, gli afflitti e gli oppressi sono soggetti e destinatari della buona notizia che Gesù stava portando. Egli adotta questi versetti tratti da Isaia 61 per farne la propria dichiarazione di missione; un ministero e una missione che si sarebbero realizzati tanto su un piano pratico quanto su quello spirituale, dimostrando così che i due livelli non sono così separati come talvolta si pensa. Per Gesù e per i suoi discepoli, la cura fisica e pratica delle persone erano parte del ministero spirituale.

`Leggere e confrontare Luca 4:16-21  con 7:18-23 . Perché Gesù risponde in quel modo?`

Quando Gesù mandò fuori i discepoli, consegnò loro un mandato coerente con questa missione. Da un lato erano chiamati ad annunciare che «Il regno dei cieli è vicino» (Mt 10:7 ), ma Gesù li istruì ulteriormente: «Guarite gli ammalati, risuscitate i morti, purificate i lebbrosi, scacciate i demoni; gratuitamente avete ricevuto, gratuitamente date» (v. 8). Il loro ministero nel suo nome avrebbe dovuto riflettere e rendere esecutivi i valori e i principi del ministero e del regno cui Gesù invitò donne e uomini. Anche i discepoli furono chiamati a collaborare con il Salvatore nel riscatto degli ultimi, degli emarginati e dei perduti.

`Come trovare un equilibrio tra quest’opera e la proclamazione fondamentale del messaggio dei tre angeli a un mondo perduto? Perché tutto quello che facciamo deve, in un modo o nell’altro, essere correlato all’annuncio della «verità presente»?`