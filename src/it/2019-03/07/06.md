---
title:  La croce di Cristo
date:  15/08/2019
---

Consola sapere che Dio vede e ascolta le grida di dolore dei poveri e degli oppressi. Stupisce la consapevolezza che, in Gesù, egli abbia conosciuto e sopportato la peggiore disumanità, persecuzione e ingiustizia del nostro mondo.

Nonostante la compassione e la bontà dimostrate da Gesù durante la sua vita e il suo ministero, la sua morte fu il prodotto dell’odio, della gelosia e dell’iniquità.

Dalle angosciate preghiere innalzate nel giardino del Getsemane fino al suo arresto, ai processi, alla tortura, alla derisione, alla crocifissione e alla morte, egli dovette subire un’estenuante sequela fatta di dolore, crudeltà, malvagità e potere opprimente. Il tutto esacerbato dall’innocenza, purezza e bontà d’animo di chi ne era vittima: «ma svuotò sé stesso, prendendo forma di servo, divenendo simile agli uomini; trovato esteriormente come un uomo, umiliò sé stesso, facendosi ubbidiente fino alla morte, e alla morte di croce» (Fl 2:7,8 ). Attraverso le lenti della storia della salvezza, ammiriamo la bellezza del sacrificio compiuto da Gesù per noi, ma non possiamo dimenticare la brutalità della sofferenza e dell’ingiustizia cui è stato sottoposto.

`Leggere Isaia 53:3-6 . In che modo questo brano ci aiuta a capire quello che Gesù ha dovuto subire per amore nostro?`

In Gesù, Dio sa cosa significhi essere vittima della malvagità e dell’ingiustizia. L’esecuzione di un innocente è un oltraggio; la morte di Dio è ben più grave. Questi si è talmente identificato con l’uomo nella sua condizione ferita e caduta che non possiamo minimamente dubitare della sua empatia, compassione e fedeltà. «Infatti non abbiamo un sommo sacerdote che non possa simpatizzare con noi nelle nostre debolezze, poiché egli è stato tentato come noi in ogni cosa, senza commettere peccato» (Eb 4:15 ). Una straordinaria rivelazione del carattere del nostro Dio! Riusciamo a prendere coscienza della buona notizia evocata dalla croce?

`In ogni cosa che facciamo per il Signore, soprattutto quando si tratta di soccorrere i bisognosi, ci ricordiamo che la notizia della morte di Gesù, quale nostro sostituto, deve essere centrale nella nostra missione?`