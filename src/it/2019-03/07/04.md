---
title:  Gesù guarisce
date:  13/08/2019
---

I vangeli sono costellati da racconti dei miracoli di Gesù, in particolare di guarigioni. Come Isaia aveva profetizzato, egli restituì la vista ai ciechi e liberò chi era prigioniero di gravi patologie, a volte dopo anni di sofferenze (Mr 5:24-34 ; Gv 5:1-15 ). Ma fece anche di più: consentì agli zoppi di camminare nuovamente, guarì i lebbrosi, non usando semplicemente la parola ma anche il tocco delle sue mani, non curandosi del fatto che fossero «infetti»; affrontò i demoni che si erano impossessati del corpo e della mente di tante persone; e risuscitò i morti.

Sarebbe logico aspettarsi che miracoli come questi attirassero le folle e dimostrassero ai detrattori i suoi poteri. Ma non è sempre andata così. Anzi, in alcune circostanze, Gesù chiese alle persone guarite di non dirlo a nessuno. È comprensibile che persone appena miracolate volessero raccontare a tutti quello che era successo, eppure il Salvatore stava solo cercando di dimostrare che i suoi miracoli avevano una funzione ben più alta che non quella spettacolare. L’obiettivo ultimo era quello di consentire alle persone di ricevere in lui la salvezza.

Miracoli che furono comunque espressione della sua compassione. Per esempio, a proposito dell’antefatto che porterà a sfamare cinquemila persone, Matteo narra: «Gesù, smontato dalla barca, vide una gran folla; ne ebbe compassione e ne guarì gli ammalati» (14:14). Il maestro avvertiva il dolore di chi stava male e faceva tutto il possibile per soccorrere e alleggerire gli individui con i quali entrava in contatto.

`Leggere la profezia di Isaia in Matteo 12:15-21 . In che senso Isaia e Matteo attribuiscono a Gesù una missione più importante della guarigione di alcune centinaia di persone malate?`

«Ogni miracolo compiuto da Gesù era un segno della sua divinità. Egli svolgeva l’opera del Messia proprio come era stata rivelata dai profeti. Ma per i farisei quelle opere di misericordia erano una colpa. I capi della nazione ebraica erano indifferenti verso le sofferenze degli uomini. In molti casi erano stati proprio il loro egoismo e la loro ingiustizia a causare quei dolori che Cristo alleviava. Così i suoi miracoli erano un rimprovero indiretto per loro» - DA, p. 406 [cap. 44, p. 299].

I miracoli di Gesù erano gesti mossi dalla compassione e dalla giustizia. Ma in tutti i casi, il fine ultimo non era la guarigione, bensì quello di condurre gli individui alla vita eterna (Gv 17:3 ).