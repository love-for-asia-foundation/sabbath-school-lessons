---
title:  Il canto di Maria
date:  11/08/2019
---

Immaginiamo la scena: Maria aveva ricevuto pochi giorni prima un messaggio dall’angelo Gabriele, secondo cui sarebbe diventata la madre di Gesù, il figlio dell’Altissimo. Non l’aveva detto ancora a nessuno, ma si reca a fare visita a Elisabetta, una parente più anziana, anche lei in dolce attesa grazie a una miracolosa gravidanza. Con grande acume spirituale, Elisabetta capisce la notizia ancora prima che Maria dica una parola, e insieme celebrano le promesse e la bontà del Signore.

`Leggere Luca 1:46-55 . Notare l’alternanza di lode per il dono di cui Maria si sentiva investita - «perché grandi cose mi ha fatte il Potente» (v. 49) con quella per un interesse più generale. Perché la nostra adorazione dovrebbe prendere a modello l’esempio del canto di Maria?`

Questo canto potrebbe far parte dei Salmi o degli scritti dei profeti ebrei. Maria trabocca di stupore e riconoscenza per Dio. Ha visto quello che ha fatto nella sua vita, ma è altresì consapevole delle implicazioni più vaste del piano divino per la sua nazione e il genere umano. Nella comprensione di Maria, il Signore è non solo potente e degno di lode, ma anche ricco di misericordia, e dimostra una particolare cura per gli umili, i perseguitati e i poveri. L’angelo se ne era appena andato, dopo avere annunciato «la buona notizia» dell’imminente nascita, che Maria stava già elevando questo canto: «ha detronizzato i potenti e ha innalzato gli umili, ha colmato di beni gli affamati e ha rimandato a mani vuote i ricchi» (1:52,53).

Proprio all’inizio del racconto della sua storia su questa terra, Gesù viene presentato come «Signore» (v. 43), ma di un diverso tipo di regno. Secondo l’interpretazione di molti commentatori, il regno di Dio, che Gesù è venuto a inaugurare e a stabilire, doveva apparire “ribaltato” rispetto al normale ordine sociale dei regni di questo mondo. Nelle descrizioni di questo regno fondato da Gesù, i potenti e i più ricchi della terra diventano gli ultimi, mentre i poveri e gli oppressi sono liberati e innalzati.

`Se la chiesa deve essere un’espressione del regno di Dio, oggi sta applicando il modello del regno “ribaltato” descritto da Maria? A cosa potrebbe somigliare quel modello, pur garantendo equità ai ricchi e ai potenti, anch’essi destinatari dell’amore di Cristo?`