---
title:  Gesù e i bisognosi
date:  10/08/2019
---

### Letture
Luca 1:46-55; 4:16-21; 7:18-23 ; Matteo 12:15-21; 21:12-16 ; Marco 11:15-19 ; Isaia 53:3-6 

> <p></p>
> «Lo Spirito del Signore è sopra di me, perciò mi ha unto per evangelizzare i poveri; mi ha inviato per annunciare la liberazione ai prigionieri e il recupero della vista ai ciechi; per rimettere in libertà gli oppressi, per proclamare l'anno accettevole del Signore» Luca 4:18,19.

In aggiunta ad altri motivi legati alla sua incarnazione, Gesù è venuto a mostrarci com’è Dio. Lo ha fatto con i suoi insegnamenti, il suo sacrificio e la sua vita; in una frase, interagendo con uomini e donne comuni. Molti suoi interventi determinarono un cambiamento immediato e reale nelle vite altrui. Quest’aspetto del ministero del Messia era stato previsto dai profeti dell’Antico Testamento, da Maria, la madre di Gesù, e da Gesù in persona quando definì la sua missione nel primo sermone di cui abbiamo traccia (Luca 4 ). Inoltre, gli autori dei Vangeli ricorsero frequentemente al linguaggio di quei profeti per spiegare cosa egli stesse facendo mentre narravano la sua storia ed era evidente che tale missione si inserisse nel solco delle tradizioni di quegli stessi profeti, ivi inclusa la loro compassione per i poveri e gli oppressi.

I capi religiosi, tuttavia, percepivano Cristo come una minaccia. Lo fecero infatti arrestare, percuotere e alla fine crocifiggere, esempio orribile di ingiustizia e crudeltà. In Gesù, Dio sa bene cosa sia l’ingiustizia, e nella sua morte ha rivelato l’orrore del male. Nella sua risurrezione, però, ha trionfato per la vita, il bene e la salvezza.