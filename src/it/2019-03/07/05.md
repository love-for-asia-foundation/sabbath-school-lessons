---
title:  Purificare il tempio
date:  14/08/2019
---

Quando leggiamo le storie di Gesù nei vangeli, spesso veniamo attratti da immagini piene di dolcezza: la cura per i malati e i bambini, la ricerca dei perduti e i suoi discorsi sul regno di Dio. Forse è per questo che talvolta siamo colti di sorpresa leggendo invece episodi che lo vedono agire in maniera veemente e schietta, in particolare contro i capi religiosi dell’epoca e alcune delle loro pratiche.

`Leggere Matteo 21:12-16 ; Marco 11:15-19 ; Luca 19:45-48 ; Giovanni 2:13-17 . Cosa indica il fatto che questo episodio venga narrato da ciascuno degli evangelisti?`

Non deve stupire la presenza di questo episodio in tutti e quattro i vangeli. È un racconto intriso di drammaticità, azione e passione. Gesù era evidentemente preoccupato per l’uso sguaiato del tempio e perché la vera adorazione era stata sostituita dai sacrifici animali. Una dissacrazione di tutto ciò che quei sacrifici dovevano rappresentare, vale a dire la sua morte sostitutiva per i peccati del mondo.

Un intervento così diretto si colloca alla perfezione nella tradizione dei profeti ebrei, così come lasciano intendere ciascuna delle quattro cronache citando Gesù o profeti come Isaia, Geremia o i Salmi, per spiegare cosa stava succedendo. La gente riconobbe Gesù come profeta (Mt 21:11 ), gli andò incontro quando guarì e insegnò nella corte del tempio, dopo aver scacciato i mercanti e i cambiavalute. Quelle erano le persone che trovavano la pace nel suo tocco e nei cui cuori cresceva la speranza ogni volta che ascoltavano i suoi preziosi insegnamenti.

Anche i capi religiosi riconoscevano Gesù come profeta, ovvero un pericolo per il loro potere e per la stabilità dell’ordine sociale costituito, così tramarono per ucciderlo, proprio come i predecessori avevano complottato contro i profeti nei secoli antecedenti (cfr. Lu 19:47,48 ).

`Come assicurarci, in quanto membri, che le nostre chiese non abbiano bisogno della purificazione del tempio necessaria ai giorni di Cristo? Come evitare questi pericoli spirituali?`