---
title:  Michea
date:  30/07/2019
---

«O uomo, egli ti ha fatto conoscere ciò che è bene; che altro richiede da te il SIGNORE, se non che tu pratichi la giustizia, che tu ami la misericordia e cammini umilmente con il tuo Dio?» (Mi 6:8 ). Cosa posso fare per essere coerente con queste parole?

Michea 6:8 è forse uno dei testi più conosciuti della Scrittura. Ma come buona parte di quei passi che poi finiscono per diventare degli slogan, forse perdiamo familiarità con il contesto che li accompagna.

`Leggere Michea 2:8-11 e 3:8-12 . Quali peccati del popolo vengono condannati da Michea?`

Durante il regno di Acaz in Giuda, il popolo di Dio toccò il fondo nella storia della spiritualità di quella nazione. L’idolatria e le varie pratiche malvagie a essa collegate stavano aumentando. Allo stesso tempo, come anche altri profeti dell’epoca sottolinearono, i poveri continuavano a essere sfruttati e depredati. Michea non è certo più profeta di sventura rispetto ai suoi contemporanei. Per buona parte dei primi tre capitoli, egli esprime la rabbia e il dolore di Dio davanti al male commesso dal suo popolo, ma anche in vista della devastazione cui non avrebbe potuto sottrarsi. Ma Dio non aveva abbandonato quella popolazione. Persino le voci martellanti e i messaggi impietosi dei profeti indicavano che egli era continuamente interessato a loro. Fece recapitare quegli avvertimenti proprio per l’amore e l’attenzione che nutriva. Non vedeva l’ora di perdonarli e trasformarli, non sarebbe rimasto adirato per sempre (Mi 7:18-20 ).

Tale è il contesto della ben nota formula «agisci giustamente, ama misericordiosamente, cammina umilmente». Può suonare banale, ma vivere in modo pratico una simile fede è molto più complicato, soprattutto quando questo atteggiamento stride in maniera eclatante con gli usi e costumi della società circostante. Quando altri si approfittano dell’ingiustizia, deridono la misericordia facendolo notare con orgoglio, chi vuole agire con giustizia, amare con pietà e camminare con umiltà ha bisogno del coraggio e della perseveranza. Tuttavia, non siamo soli, perché quando ci comportiamo così noi camminiamo accanto al Signore.

`Qual è il nesso tra perseguire la giustizia, amare con misericordia e camminare umilmente davanti a Dio?`