---
title:  Isaia
date:  01/08/2019
---

`Leggere Isaia 1:15-23; 3:13-15; 5:7,8 . Come descriveresti la reazione del profeta davanti alle cose che osservava nella società del tempo?`

Il sermone iniziale di Isaia - i primi cinque capitoli del suo libro - è un mix tra critica feroce del tipo di società che il popolo di Dio aveva generato, avvertimenti di un giudizio imminente di fronte al loro rifiuto di Dio e alla perseveranza nell’errore, e offerte di speranza nel caso Israele fosse tornato sui suoi passi, dando vita a una riforma della vita e della società. Ma l’emozione forse più intensa che si percepisce dalle sue parole è un senso di dispiacere. Basandosi sulla sua comprensione di Dio e di ciò che egli vuole per il suo popolo, il profeta rimpiange ciò che è stato perso, le innumerevoli persone cui è stato fatto del male e la condanna che sta per abbattersi sulla nazione. Isaia prosegue questo modello attraverso il suo ministero profetico. Esorta il popolo a ricordarsi quello che Dio ha fatto per loro e offre contestualmente la speranza legata al desiderio divino di continuare a sostenerli nel futuro. A condizione di ricercare da subito il Signore, perché questa relazione rinnovata non può prescindere dal pentimento in merito a tutti gli errori commessi e da una trasformazione radicale del modo di trattare il prossimo.

Ai capitoli 58 e 59, Isaia torna specificatamente al tema della giustizia e descrive una società in cui «la giustizia si è tenuta lontana; la verità infatti soccombe sulla piazza pubblica, e il diritto non riesce ad avvicinarvisi» (59:14). Ma afferma anche che Dio ne è consapevole e riscatterà il suo popolo - «un Salvatore verrà per Sion» (v. 20).

In tutto il suo libro, Isaia dedica una parte importante della sua attenzione alla proclamazione del Messia in arrivo, grazie al quale si sarebbe definitivamente ristabilito il regno di Dio sulla terra, ma anche la giustizia, la misericordia e il recupero del rapporto con lui.

`Leggere Isaia 9:6,7; 11:1-5; 42:1-7; 53:4-6 . Queste profezie sono compatibili con il tuo modo di comprendere la vita, il ministero e la morte di Gesù? Cosa ci dicono circa il proposito legato alla sua venuta in questo mondo?`