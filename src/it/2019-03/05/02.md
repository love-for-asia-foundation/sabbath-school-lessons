---
title:  L’appello ricorrente alla giustizia
date:  28/07/2019
---

Nonostante il piano chiaro e dettagliato di Dio per la nazione israelita, quel popolo raramente è rimasto coerente con la chiamata ricevuta. Non erano passate molte generazioni dall’insediamento nella terra loro destinata, quando domandarono a Samuele, profeta e giudice, di nominare un re per guidare la loro nazione: «Ecco, tu sei ormai vecchio e i tuoi figli non seguono le tue orme; stabilisci dunque su di noi un re che ci amministri la giustizia, come lo hanno tutte le nazioni» (1 S 8:5 ).

`Leggere 1 Samuele 8:10-18 . Quale fu l’avvertimento di Samuele al popolo in seguito alla loro richiesta?`

Samuele riconobbe in questa richiesta un ulteriore passo verso l’omologazione con le altre nazioni. Se da un lato il profeta cercò di consigliare Saulo, primo sovrano, non sarebbe passato molto tempo prima che questa profezia divenisse realtà. Anche nel momento più alto del regno israelita, Davide e Salomone non furono immuni dalle tentazioni, dalla corruzione e dagli eccessi derivanti dal loro potere.

Nel corso di tutti i regni che si sono succeduti in Israele e Giuda, una delle reazioni di Dio fu l’invio di profeti che facessero conoscere la sua volontà e ricordassero ai capi e al popolo israelita le responsabilità nei confronti dei dimenticati della società, che il Signore aveva affidato loro. Negli scritti dei profeti ebrei, notiamo un appello continuo e ricorrente a vivere in modo giusto e a promuovere la giustizia. Di fronte all’infedeltà di quella nazione e dei suoi capi, i profeti rappresentavano una voce regolare e pressante per quelli che non avevano voce, in particolare per le prime vittime del mancato rispetto della volontà divina da parte di Israele.

Riflettendo sulla passione dei profeti dell’Antico Testamento, Abraham Joshua Heschel pone a confronto la nostra indifferenza con il loro insistente appello alla giustizia: «Le cose che inorridivano i profeti sono tutt’oggi eventi che fanno parte della quotidianità in tutto il mondo… La loro affannata impazienza verso l’ingiustizia può sembrare ai nostri occhi isteria. Siamo diretti e continui testimoni di ingiustizie, manifestazioni di ipocrisia, falsità, oltraggi, miserie, ma raramente ci indigniamo o ci emozioniamo eccessivamente. Agli occhi dei profeti, anche un’ingiustizia veniale assume proporzioni cosmiche» - The Prophets, New York, Jewish Publication Society of America, 1962, pp. 3,4.

Questi profeti ci offrono indizi per comprendere la mente e il cuore di Dio. Parlando in vece sua, essi possono aiutarci a vedere l’ingiustizia e il dolore del nostro mondo attraverso gli occhi pieni di lacrime del Signore. Ma questa passione si traduce anche in un appello all’azione, a collaborare con Dio per alleviare e porre rimedio all’oppressione e alla sofferenza del nostro prossimo.

`In che modo, a volte, cerchiamo di somigliare «a tutte le altre nazioni», rischiando così di danneggiare noi stessi e gli altri?`