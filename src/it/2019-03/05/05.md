---
title:  Ezechiele
date:  31/07/2019
---

Se domandassimo a un gruppo di cristiani qualcosa a proposito dei «peccati di Sodoma», prevedibilmente molti si addentrerebbero in una descrizione delle varie trasgressioni di natura sessuale e di altre forme di depravazione. Dopo tutto, Genesi 19:1-13  parla di una società malata e perversa, più che matura per essere distrutta.

Ma la risposta, in realtà, è più complicata. Esaminiamo le parole di Ezechiele: «Ecco, questa fu l'iniquità di Sodoma, tua sorella: lei e le sue figlie vivevano nell'orgoglio, nell'abbondanza del pane e nell'ozio indolente, ma non sostenevano la mano dell'afflitto e del povero» (16:49). Il Signore non trascurò certo le altre forme di perversione radicate nella città, eppure qui Ezechiele si concentra sull’ingiustizia economica e sull’indifferenza verso i bisogni. Possiamo dire che, agli occhi di Dio, questi peccati erano gravi tanto quanto quelli di natura sessuale?

Le prime profezie di Ezechiele, profeta comparso dopo Amos, Michea e Isaia, contengono analoghi avvertimenti sulla distruzione imminente. Eppure, dopo la caduta di Gerusalemme per mano di Babilonia e la schiavitù del suo popolo, l’attenzione di Ezechiele si sposta sulle promesse di restaurazione da parte del Signore.

`Leggere Ezechiele 34:2-4,7,16 . In che senso il metodo usato dai pastori d’Israele, ovvero la mancata cura delle pecore deboli, è diametralmente opposto a quello divino?`

Per quanto malvagio, fino a meritarsi il paragone con Sodoma, il Signore continua a far pervenire al suo popolo dei messaggi, nella speranza di farlo recedere dalla sua cattiveria. Il rinnovato piano divino per Israele prevedeva il ritorno nella sua terra, la ricostruzione di Gerusalemme e la riedificazione del tempio. Le festività istituite da Dio sarebbero state di nuovo celebrate e il territorio sarebbe stato diviso equamente tra gli abitanti, in quanto loro eredità (Ez 47:13 - 48:29 ). È evidente che nelle intenzioni divine c’era la nuova attuazione del suo piano per il popolo di ritorno dalla schiavitù, già affidato a Mosè e a Israele dopo la fuga dall’Egitto. Il piano comprendeva l’attenzione ai componenti più deboli della società e agli emarginati.

`Il nostro è un Dio che offre una seconda possibilità. Quanto ci conforta questa consapevolezza?`