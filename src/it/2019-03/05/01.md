---
title:  Il grido dei profeti
date:  27/07/2019
---

### Letture
1 Samuele 8:10-18 16:8 ; Amos 5:10-15 ; Michea 6:8 ; Genesi 19:1-13 ; Ezechiele 16:49 ; Isaia 1:15-23 

> <p></p>
> «O uomo, egli ti ha fatto conoscere ciò che è bene; che altro richiede da te il SIGNORE, se non che tu pratichi la giustizia, che tu ami la misericordia e cammini umilmente con il tuo Dio?» Michea 6:8 .

I profeti dell’Antico Testamento sono tra i personaggi biblici più interessanti. Le loro voci stridenti, i messaggi appassionati, il senso di afflizione, rabbia e oltraggio e l’adempimento dei loro messaggi hanno fatto di loro degli individui che non possiamo ignorare, anche se non sempre era comodo stare loro accanto.

Inviati principalmente in Israele e Giuda, erano incaricati di riportare a Dio il popolo eletto. La popolazione e i loro capi si lasciavano distrarre troppo facilmente dagli idoli e dagli stili di vita delle nazioni confinanti. Era compito ingrato dei profeti esortarli al ravvedimento, talvolta ricordando l’amore che Dio aveva dimostrato loro e i gesti compiuti nel passato per il loro bene, altre volte mettendoli in guardia dalle conseguenze dell’eventuale persistenza nel peccato.

Come vedremo, tra i crimini più gravi vene citata l’oppressione dei poveri, dei bisognosi e dei disperati che abitavano in mezzo a loro. L’adorazione degli idoli era una cosa ripugnante, così come l’adesione a false pratiche religiose, ma approfittarsi del debole e dell’indigente era altrettanto passibile di condanna.