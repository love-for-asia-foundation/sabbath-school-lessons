---
title:  Amos
date:  29/07/2019
---

«Io non sono profeta, né figlio di profeta; sono un mandriano e coltivo i sicomori. Il SIGNORE mi prese mentre ero dietro al gregge e mi disse: “Va’, profetizza al mio popolo, a Israele”» (Am 7:14,15 ).

Amos fu piuttosto sincero ammettendo di non avere i requisiti per essere un profeta, ma quando si trattò di presentare il messaggio alla nazione israelita, rivelò un’evidente capacità di attrarre l’ascolto della sua platea alle cose che intendeva comunicare loro. Iniziò con una nota popolare, elencando le nazioni vicine (Siria, Filistea, Fenicia, Edom, Ammon e Moab), descrivendone nei dettagli i crimini, le offese e le atrocità che avrebbero giustificato la punizione divina (1:3 - 2:3). Immaginiamo gli applausi degli Israeliti udendo questo elenco di accuse ai loro nemici, particolarmente sensibili perché molte di quelle gesta criminali avevano colpito proprio loro. Poi Amos si avvicinò a casa, annunciando il giudizio divino contro il popolo di Giuda, confinante meridionale di Israele nel regno appena separato. Parlando a nome di Dio, il profeta menzionò il loro rifiuto del Padre, la disubbidienza ai suoi ordini e la punizione che li attendeva (2:4,5). Chiudiamo nuovamente gli occhi e immaginiamo stavolta gli appartenenti al regno settentrionale, che applaudono mentre il profeta sottolinea gli errori dei loro vicini.

Ora, però, Amos si rivolge direttamente a loro e il resto del suo libro si concentra sulla malvagità, idolatria, ingiustizia e ripetuta disubbidienza di Israele agli occhi di Dio.

`Leggere Amos 3:9-11; 4:1,2; 5:10-15; 8:4-6 . Quali sono i peccati contro i quali tuona il profeta?`

Se da un lato Amos non usa certo un linguaggio diplomatico, preannunciando un destino tragico, il suo messaggio è comunque condito da implorazioni intese a ricondurre quel popolo al suo Dio. Citiamo, tra le altre, un rinnovamento del loro senso di giustizia e sensibilità verso i poveri in mezzo a essi: «Scorra piuttosto il diritto come acqua e la giustizia come un torrente perenne!» (Am 5:24 ).

Gli ultimi versetti della profezia di Amos indicano una futura restaurazione per il popolo di Dio (9:11-15). «Nei momenti più critici dell’apostasia il messaggio di Dio parlò di perdono e di speranza» - PK, p. 283 [cap. 23, p. 165].

`Ci sono situazioni nelle quali dobbiamo essere preparati a parlare in maniera aspra per correggere degli errori? Come si fa a capire quando è il momento giusto per questo tipo di linguaggio?`