---
title:  L’anno del giubileo
date:  11/07/2019
---

Davanti a un popolo come quello Israelita, senza patria e ansioso di giungere nella terra promessa, Dio era consapevole dell’importanza che avrebbe assunto la terra una volta fondata la nuova società a Canaan. Sotto la guida di Giosuè, il Signore supervisionò una distribuzione disciplinata del territorio da parte delle tribù e dei gruppi familiari. Sapeva anche che con il passare del tempo, la ricchezza, l’opportunità e le risorse legate al possedimento della terra si sarebbero concentrate nelle mani di pochi. Le difficoltà familiari, la salute cagionevole, le scelte sbagliate e altre disavventure avrebbero potuto costringere alcuni proprietari terrieri a vendere i loro terreni per un guadagno effimero o semplicemente per sopravvivere, ma questo avrebbe significato, per le future generazioni, essere degli emarginati.

La soluzione di Dio fu quella di decretare l’impossibilità assoluta di vendere la terra, o eventualmente di venderla solo fino al successivo «anno del giubileo», tempo in cui avrebbe dovuto essere restituita alla famiglia cui era stata assegnata; inoltre, ogni terreno venduto avrebbe potuto essere riscattato dal venditore o altro membro della famiglia in qualsiasi momento. In questo modo, il Signore ricordava al popolo la sua relazione con lui, e come questa abbia effetto anche sui rapporti tra simili: «Le terre non si venderanno per sempre; perché la terra è mia e voi state da me come stranieri e avventizi» (Le 25:23 ).

`Leggere Levitico 25:8-23 . Come cambierebbe secondo te la società se questi principi fossero applicati (pensa alle parole «nessuno di voi danneggi il suo prossimo»)?`

«Dio voleva invece promuovere una società in cui avrebbe regnato l’uguaglianza. I provvedimenti presi per l’anno sabatico e per il giubileo avrebbero in gran parte ricostruito e riabilitato tutto ciò che nell’economia sociale e politica della nazione era stato alterato nel corso degli anni» - PP, p. 534 [cap. 51, p. 443].

Gli studiosi della Bibbia non sono certi se questi ritmi economici e sociali siano stati rispettati appieno per un arco di tempo significativo (2 Cr 36:21 ). In ogni caso, queste regole offrono uno squarcio intrigante su come il mondo avrebbe potuto funzionare se le leggi divine fossero state osservate fino in fondo. C’è dell’altro: esse evidenziano la particolare preoccupazione per i poveri, gli emarginati e per la manifestazione pratica della giustizia nel nostro mondo.