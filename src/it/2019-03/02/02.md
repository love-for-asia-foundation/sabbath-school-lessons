---
title:  Il Dio che ode
date:  07/07/2019
---

`«Ho visto, ho visto l'afflizione del mio popolo che è in Egitto e ho udito il grido che gli strappano i suoi oppressori; infatti conosco i suoi affanni» (Es 3:7).`

Quattrocento anni, un tempo e un’attesa molto lunghi, soprattutto se vissuti in una condizione di schiavitù progressivamente sempre più crudele. Dio aveva promesso al suo popolo che sarebbe tornato a soccorrerlo e lo avrebbe fatto uscire dall’Egitto, ma le generazioni si susseguivano e Israele proseguiva a contribuire al benessere e al prestigio del suo oppressore idolatra, mentre il Signore apparentemente restava in silenzio. Fino a quando si manifestò in maniera eclatante. Apparve in un pruno infuocato nel deserto a un leader improbabile, un principe fuggitivo e umile pastore di nome Mosè. A quell’uomo riluttante, il Signore affidò una missione, che iniziava col tornare in Egitto dagli Israeliti, dicendo loro che Dio aveva udito e visto la loro oppressione, e che se ne sarebbe occupato. Stava infatti per realizzare un cambiamento epocale della loro condizione.

`Leggere Esodo 3:16,17 . Perché era importante per Dio cominciare ad accennare al suo piano con quel messaggio specifico? Di quella dichiarazione, che cosa attira particolarmente la tua attenzione?`

Il Signore non si ferma qui. Non si limita a elaborare un piano per una terra migliore, non vuole che il suo popolo esca dall’Egitto in condizioni di indigenza. Per secoli, avevano contribuito all’opulenza dell’impero egiziano. Dio aveva previsto l’iniziale resistenza del faraone, ma rassicurò Mosè che gli Israeliti sarebbero stati ricompensati per i decenni di lavori forzati. «Farò sì che questo popolo trovi favore presso gli Egiziani e, quando ve ne andrete, non ve ne andrete a mani vuote» (Es 3:21 ).

Dopo quegli anni di oppressione, Dio colse l’opportunità di formare un nuovo tipo di società con quegli ex schiavi. Voleva che vivessero una vita diversa e creassero un contesto sostenibile e attuabile. Nei suoi piani, questa società doveva essere un modello per le nazioni limitrofe e, come nel caso di Abraamo, le benedizioni che Israele riceveva da Dio avrebbero dovuto essere condivise con il mondo intero.

`Cosa significa per te sapere che Dio vede la sofferenza degli uomini e ascolta il loro grido d’aiuto? Leggi Esodo 4:31 .`