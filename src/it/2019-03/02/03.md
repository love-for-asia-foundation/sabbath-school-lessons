---
title:  I dieci comandamenti
date:  08/07/2019
---

`Leggere Matteo 22:37-40 , poi Esodo 20:1-17 . In che modo la sintesi di Gesù ti aiuta a comprendere al meglio ciascuno dei dieci comandamenti?`

I dieci comandamenti somigliano a una costituzione. Dopo un breve preambolo che stabilisce le basi sulle quali nascono quelle disposizioni - in questo caso, la liberazione del popolo da parte di Dio - il documento elenca i principi centrali sui quali si fonda la nazione. Nello specifico, prescrizioni precise su come gli uomini debbano esprimere al meglio il loro amore per Dio e per il prossimo. Non sorprende che le leggi di molti Paesi di tradizione cristiana risultino ispirate da questi principi guida.

La maggior parte di essi sono brevi, ma non dobbiamo sottovalutare la portata dell’impatto e la completezza dei dieci comandamenti in quanto leggi di vita. Prendiamo, per esempio, il sesto: «Non uccidere» (Es 20:13 ), che sintetizza e include «tutte le azioni ingiuste che tendono ad abbreviare la vita» ma anche «l’egoismo e l’indifferenza verso il sofferente e il bisognoso» - PP, p. 308 [cap. 27, p. 251] .

Analogamente, il divieto di rubare (v. 15) condanna «i sequestri di persona, lo schiavismo, il furto, le rapine e si proibiscono le guerre di conquista. [...] Ancora, l’ordine divino vieta la disonestà nel commercio, richiede il pagamento dei debiti contratti in modo legittimo. […] ogni tentativo di trarre vantaggio dall’ignoranza, dalla debolezza e dalla sfortuna degli altri» - Ivi, p. 309 [p. 252].

È facile convincersi di essere in fondo una brava persona. Chi non è direttamente coinvolto in un omicidio o un furto, potrebbe pensare di essere a posto. Riferendosi ai comandamenti, Gesù spiegò chiaramente che non basta evitare semplicemente una serie di cose; la legge di Dio la si infrange anche con i pensieri, le motivazioni e venendo meno a certi impegni (Mt 5:21-30 ).

Prova a immaginare una società nella quale ciascuno dei dieci comandamenti venga considerato molto seriamente e applicato fino in fondo. Si creerebbe un contesto attivo, vibrante, nel quale ogni individuo, mosso dall’amore per Dio, avrebbe cura del prossimo.

`Come mai abbiamo la tendenza a leggere i dieci comandamenti «alla lettera», ignorando spesso le più ampie implicazioni di questi importanti principi? Forse perché l’osservanza letterale è meno impegnativa?`