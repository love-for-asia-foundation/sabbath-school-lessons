---
title:  L’assemblea celeste nella stanza del trono
date:  21/01/2019
---

La descrizione degli anziani in Apocalisse 4:4 dimostra che non si tratta di angeli. Il titolo «anziani» nella Bibbia è sempre abbinato a esseri umani. Al contrario degli angeli, che sono sempre in piedi alla presenza di Dio, questi anziani sono seduti su dei troni. Le vesti bianche che indossano sono l’abbigliamento che caratterizza il popolo fedele di Dio (3:4,5), le corone della vittoria (dal greco stephanoi) sui loro capi sono riservate esclusivamente ai santi vittoriosi (Gm 1:12). Da tutta questa descrizione ne deriva che i ventiquattro anziani sono i santi glorificati. 

Il numero 24 è simbolico: è il doppio di 12, cifra che nella Bibbia identifica il popolo di Dio. I ventiquattro anziani potrebbero rappresentare il popolo di Dio nella sua totalità, quello dell’Antico e del Nuovo Testamento. Il numero 24 richiama anche i capi delle altrettante divisioni di sacerdoti che si davano il cambio per i servizi nel tempio terreno (1 Cr 24:1-19). Il fatto che questi anziani non siano mai stati citati precedentemente nella Bibbia significa che si tratta di un nuovo gruppo presente nella stanza del trono celeste. Potrebbero essere stati portati lì poco prima che la scena cominci. Si tratta con ogni probabilità dei santi risorti al tempo della morte di Gesù (Mt 27:51-53). Secondo Efesini 4:8, quando Gesù salì nel cielo, portò con sé un gruppo di prigionieri. I ventiquattro anziani sono saliti nel cielo con Gesù in rappresentanza dell’umanità, per testimoniare la correttezza dell’azione divina nel realizzare il piano della salvezza. In Apocalisse 4, vengono introdotti nella stanza del trono celeste e fatti accomodare insieme al resto dell’assemblea, per accogliere Gesù dopo la morte vittoriosa sulla croce e per testimoniare il suo innalzamento alla posizione celeste dopo l’ascensione. 

`Apocalisse 4:6-8 cita anche le quattro creature viventi. Confronta questa descrizione con quella delle quattro creature di Ezechiele 1:5-14 e 10:20-22 e con quella dei serafini di Isaia 6:2-3.`

Le quattro creature viventi sono i cherubini che servono Dio in quanto guardiani del suo trono (Sl 99:1). Le loro ali indicano simbolicamente la loro reattività nell’attuare le disposizioni divine e gli occhi sono il segno della loro intelligenza. Le sembianze di leone, vitello, uomo e aquila che acquisiscono potrebbero essere interpretate come riproduzione dell’intero ordine della creazione. Con la loro presenza, tutto il creato di Dio è rappresentato nella stanza del trono.