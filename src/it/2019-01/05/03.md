---
title:  Il secondo e il terzo sigillo
date:  28/01/2019
---

`Leggere Apocalisse 6:3-4. Sulla base della descrizione del cavallo rosso e del cavaliere, di cosa si parla qui riferito al vangelo?`

Il rosso è il colore del sangue. Il cavaliere ha una grande spada e gli viene consentito di rimuovere la pace dalla terra, determinando il massacro reciproco tra gli uomini.

Il secondo sigillo descrive le conseguenze legate al rifiuto del vangelo. Mentre Cristo si lancia in un conflitto spirituale mediante la predicazione del messaggio, le forze del male oppongono una strenua resistenza cui segue, inevitabilmente, la persecuzione. Gli omicidi non sono opera del cavaliere, però è lui la causa della fine della pace sulla terra e dello scoppio della persecuzione (Mt 10:34).

`Leggere Apocalisse 6:5-6; Levitico 26:26 ed Ezechiele 4:16. Sulla base della descrizione del cavallo nero e del suo cavaliere, a quale realtà si fa riferimento nei passi indicati?`

Il cavaliere sul cavallo nero ha una bilancia che serve a pesare il cibo; una voce annuncia: «Una misura di frumento per un denaro e tre misure d’orzo per un denaro, ma non danneggiare né l’olio né il vino» (Ap 6:6). In quella parte del mondo, il frumento, l’olio e il vino erano necessità basilari (De 11:14). Mangiare il pane pesando accuratamente il frumento era indice di grave scarsità o di carestia (Le 26:26; Ez 4:16). Al tempo di Giovanni, un denaro corrispondeva al salario giornaliero (Mt 20:2). In circostanze normali, quella somma era sufficiente a soddisfare tutte le esigenze della famiglia per quella giornata. Ma una carestia faceva lievitare enormemente i normali prezzi. Nella scena del terzo sigillo, occorre un’intera giornata lavorativa per acquistare il cibo sufficiente a sfamare a malapena una sola persona. Per dare da mangiare a un piccolo nucleo familiare, il salario giornaliero veniva utilizzato per acquistare tre quarti di orzo, vale a dire cibo economico e più scadente per poveri.

Il terzo sigillo evidenzia le ulteriori conseguenze derivanti dal rifiuto del vangelo. Se il cavallo bianco ne rappresenta la predicazione, quello nero indica la sua assenza. Nella Bibbia, il frumento è simbolo della parola di Dio (Lu 8:11). 

Rinnegare il vangelo comporta inevitabilmente una carestia della parola di Dio simile a quella profetizzata da Amos (Am 8:11-13).