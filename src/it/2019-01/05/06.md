---
title:  Il sesto sigillo
date:  31/01/2019
---

Nel sesto sigillo vediamo il popolo di Dio patire in un mondo ostile, implorare l’intervento divino in suo soccorso. È giunto il momento in cui il Signore risponde alle invocazioni dei suoi fedeli.

`Leggere Apocalisse 6:12-14; Matteo 24:29-30 e 2 Tessalonicesi 1:7-10. Che cosa viene rivelato in questi passi?`

I segni cosmici del sesto sigillo sono quelli predetti da Gesù in Matteo 24:29-30, che si sarebbero manifestati al termine della «grande tribolazione» (Ap 7:14) del Medioevo, precursori del ritorno di Cristo. Il sole, la luna, le stelle e il cielo qui indicati sono letterali. L’uso della congiunzione «come» rimanda a un’analogia simbolica con una cosa o un evento reale - il sole divenne nero come un sacco di crine, la luna rossa come il sangue, le stelle caddero sulla terra come un albero di fico che lascia cadere gli ultimi frutti e il cielo si ritirò come una pergamena. I cristiani nel mondo occidentale individuarono il compimento di questa profezia nel terribile terremoto di Lisbona del 1755, nell’eclissi totale del 19 maggio 1780, visibile a New York e nel sud del New England e nella spettacolare pioggia di meteore sull’Oceano Atlantico del 13 novembre 1833, determinando una serie di fasi di risveglio note come «Secondo grande risveglio».

Leggiamo Apocalisse 6:15-17 insieme ad Apocalisse 19:11-21, a Isaia 2:19, Osea 10:8 e Luca 23:30. Le varie scene ritraggono persone di ogni estrazione sociale in uno stato di panico, nel tentativo di nascondersi dal terrore dello sconvolgimento totale in atto al ritorno di Cristo. Chiedono alle rocce e alle montagne di cadergli addosso per proteggerle «dalla presenza di colui che siede sul trono e dall’ira dell’Agnello» (Ap 6:16). È giunto il tempo di fare giustizia mentre Cristo arriva per «essere glorificato nei suoi santi» (2 Ts 1:10). La loro fine viene descritta in Apocalisse 19:17-21. La scena si conclude con la domanda retorica dei malvagi annichiliti dallo sgomento: «Chi può resistere?» (Ap 6:17; Na 1:6; Ml 3:2). La risposta si trova in Apocalisse 7:4, dove si parla di quelli che hanno saputo resistere e che in quel giorno ricevono il sigillo di appartenenza al popolo di Dio.

`«Chi potrà resistere nel giorno della sua venuta?» (Ml 3:2). Come risponderesti a questo interrogativo e sulla base di quale supporto biblico?`