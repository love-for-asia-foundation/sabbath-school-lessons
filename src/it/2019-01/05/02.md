---
title:  L’apertura del primo sigillo
date:  27/01/2019
---

`Leggere Apocalisse 6:1-8; Levitico 26:21-26 e Matteo 24:1-14. Notare il ripetersi di alcuni termini chiave nei vari passi. Sulla base di queste analogie, qual è il significato dei primi quattro sigilli?`

Gli eventi legati ai quattro sigilli devono essere interpretati nel contesto delle maledizioni legate al patto e menzionate nell’Antico Testamento: spada, carestia, pestilenza e belve (Le 26:21-26). Ezechiele le definisce «i quattro tremendi giudizi» (Ez 14:21). Erano i provvedimenti disciplinari mediante i quali Dio, nel tentativo di ridestare il suo popolo e farlo tornare alla condizione spirituale originale, lo castigava ogni volta che infrangeva il patto. Analogamente, i quattro cavalieri sono gli strumenti che Dio utilizza per tenere sveglio il suo popolo mentre attende il ritorno di Gesù. Ci sono strette analogie anche tra i primi quattro sigilli e Matteo 24:4-14, dove Gesù spiega cosa sarebbe successo nel mondo. I quattro cavalieri servono a mantenere il popolo di Dio sulla strada giusta ricordando loro che il mondo che conoscono non è la loro casa. Pur in modo simbolico, in Apocalisse 6:1-2 si parla anche della vittoria. Torna in mente il capitolo 19, versetti da 11 a 16, dove Cristo in sella a un cavallo bianco guida le armate del cielo nella battaglia finale della storia terrena. Il colore bianco, simbolo di purezza, viene regolarmente associato a Cristo e ai suoi fedeli. Il cavaliere ha uno scettro e riceve una corona, a evocare un’immagine dell’Antico Testamento che vede Dio con in mano lo scettro mente sconfigge i nemici del suo popolo (Eb 3:8-13; Sl 45:4-5). In greco, la corona indossata dal cavaliere si chiama stephanos, e corrisponde alla corona della vittoria (Ap 2:10; 3:11). Questo cavaliere avanza senza fermarsi, conquista dopo conquista.

La scena del primo sigillo descrive la diffusione del vangelo, iniziata potentemente alla Pentecoste, grazie alla quale Cristo fonda il suo regno. Allora come oggi, ci sono molti territori da conquistare e tante persone da portare alla causa di Cristo, e solo quando ci sarà la vittoria definitiva egli ritornerà in gloria.

Da un punto di vista profetico, l’ambientazione del primo sigillo corrisponde al messaggio inviato alla chiesa di Efeso; racconta il periodo apostolico nel corso del quale il vangelo si diffuse rapidamente in tutto il mondo (Cl 1:23).

`Non dimentichiamoci mai che se scegliamo Cristo stiamo dalla parte vincente, indipendentemente dalle circostanze immediate.`