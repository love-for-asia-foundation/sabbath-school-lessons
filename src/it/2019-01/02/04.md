---
title:  Incontrare Cristo a Patmos
date:  08/01/2019
---

`Leggere Apocalisse 1:12-18. La descrizione di Cristo da parte di Giovanni può essere paragonata all’essere divino di cui parla Daniele 10:5-6. In che modo Gesù compare nella visione e che cosa sta facendo?`

Giovanni vede Gesù vestito con un abito sacerdotale mentre cammina tra i candelabri. La visione riflette l’antico tempio israelita, nel quale i candelabri facevano luce (1 Re 7:49). La descrizione di Gesù che si muove tra i candelabri rimanda alla promessa fatta da Dio a Israele, secondo la quale egli avrebbe camminato insieme a loro come Signore (Le 26:12). Nel libro dell’Apocalisse, i candelabri rappresentano le sette chiese dell’Asia. alle quali fu originariamente inviato (Ap 1:20). Con la sua camminata simbolica tra i candelabri, Gesù adempie la promessa del patto fatta a Israele: egli sarà di continuo in mezzo al suo popolo fino a quando li porterà con sé nella sua dimora eterna.

C’è dell’altro: la raffigurazione di Cristo come sacerdote in mezzo ai candelabri è tratta dalla pratica rituale in uso nel tempio di Gerusalemme. Il compito quotidiano di un sacerdote incaricato appositamente, era quello di far sì che i candelabri nel luogo santo rimanessero perennemente accesi. Egli doveva spuntare e riempire le lampade che stavano spegnendosi, sostituire gli stoppini su quelle che si erano spente, riempirle di olio fresco e poi riaccenderle. In questo modo, il sacerdote era cosciente della situazione di ogni singola lampada. Allo stesso modo, Gesù conosce personalmente le necessità e le circostanze non solo di quelle chiese ma di tutti quelli che le compongono.

`Leggere Apocalisse 2:2,9,13,19; 3:1,8,15. Perché l’espressione «io conosco» ci fa capire quanto Gesù fosse consapevole dei bisogni e delle difficoltà vissute dalle persone di quelle chiese?`

Gesù identifica se stesso attribuendosi i titoli di Dio quale «primo e… ultimo» (Is 44:6; 48:12). In greco, il termine tradotto con ultimo è eschatos, da cui deriva «escatologia» (tempi finali). Ciò dimostra che il nocciolo dell’escatologia è in Gesù Cristo, il quale ha l’ultima parola sugli eventi della fine. Egli è «vivo per i secoli dei secoli» e possiede «le chiavi della morte e del soggiorno dei morti» (Ap 1:18). La chiave è un simbolo di potere e autorità. I suoi fedeli seguaci non devono temere, perché se anche i defunti sono sotto la sua custodia, tanto più lo saranno i vivi (Mt 22:32).