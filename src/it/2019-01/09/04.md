---
title:  La bestia che sorge dalla terra
date:  26/02/2019
---

La prima metà di Apocalisse 13 descrive il potere ecclesiastico in azione nel periodo medievale, che coincide con quello profetico dei 1.260 giorni/anni. Con la Rivoluzione francese, questo sistema politico-religioso subisce una ferita mortale che però in seguito sarà sanata, così quel potere viene riportato in vita. La seconda metà del capitolo si concentra sulle modalità di guarigione di questa ferita mortale.

`Leggere Apocalisse 13:11. Quali sono le caratteristiche della seconda bestia? Alla luce di Apocalisse 12:14-16, cosa simboleggia il fatto che essa sorga dalla terra?`

Giovanni osserva una nuova bestia sorgere dalla terra. Il potere di questa seconda bestia è dello stesso tipo di quella precedente. Tuttavia, a differenza dell’altra, che aveva sembianze spaventose, questa pare innocua. Infatti, ha «due corna simili a quelle di un agnello» (Ap 13:11). In Apocalisse, l’agnello è simbolo esclusivo di Cristo. Questo potere, che compare negli ultimi giorni, ha un aspetto che ricorda quello di Cristo. Rappresentato dalla bestia simile a un agnello, quindi amico nei confronti della chiesa, esso sorge in un territorio che aveva protetto la donna/chiesa dalle acque burrascose del dragone al termine del periodo profetico dei 1.260 giorni (12:14-16). Si tratta naturalmente di un nuovo protagonista che compare sulla scena, sorto come potere mondiale dopo che la bestia del mare è stata ferita a morte all’epoca della Rivoluzione francese; significa che è solo un protagonista degli ultimi giorni.

Il testo ci mostra tuttavia che questo potere simile all’agnello comincerà a parlare come il dragone, come il diavolo stesso. Esso risulterà strumentale nel tentativo di piegare il mondo intero all’adorazione della prima bestia, quella ferita a morte. È evidente che il territorio nel periodo post-medievale, quello che aveva garantito protezione e sicurezza alla chiesa, a un certo punto rivestirà un ruolo persecutorio negli eventi finali.

«Quale è la nazione del Nuovo Mondo che nel 1798, appena formata, richiamava già l’attenzione di tutti e prometteva potenza e grandezza? L’applicazione del simbolo non lascia nessuna possibilità di incertezza. Una nazione, una soltanto, ha i requisiti indicati dalla profezia: gli Stati Uniti d’America» - GC, p. 440 [344].

`Nel momento in cui furono identificati con questa bestia, gli Stati Uniti non avevano nemmeno lontanamente il potere e l’influenza che oggi gli sono riconosciuti. In che modo questo dato di fatto conferma l’individuazione di questa nazione in quella potenza descritta nella profezia?`