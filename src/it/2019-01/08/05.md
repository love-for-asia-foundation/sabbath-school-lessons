---
title:  Guerra contro il rimanente
date:  20/02/2019
---

`Leggere Apocalisse 12:17. Alla fine del tempo, Satana contro chi si scaglia?`

Il termine «resto» o «rimanente» individua quelli che si mantengono fedeli a Dio, mentre la maggioranza sceglie l’apostasia (1 R 19:18; Ap 2:24). Negli ultimi giorni, quando i più si schiereranno dalla parte di Satana, ci sarà un popolo che resterà fedele a Cristo e dovrà affrontare la furia assoluta del nemico.

`Quali sono le due caratteristiche del rimanente di Apocalisse 12:17? Come si fa a essere certi di appartenere a quel rimanente?`

Il rimanente degli ultimi tempi osserva i comandamenti del Signore. Apocalisse 13 dimostra che la prima parte del decalogo sarà l’elemento centrale del conflitto finale. La componente chiave dei primi quattro comandamenti è l’adorazione, la questione principale al centro della crisi finale riguarderà chi è degno di essere adorato. Mentre gli abitanti della terra sceglieranno di adorare l’immagine della bestia, il rimanente adorerà Dio Creatore (Ap 14:7), al quale rimanda specificatamente il quarto comandamento; questa è una delle ragioni per cui crediamo che tale comandamento avrà un ruolo fondamentale al tempo della crisi finale.

La seconda caratteristica del rimanente è che «custodiscono la testimonianza di Gesù» (19:10) che, come spiega lo stesso versetto, «è lo spirito della profezia».

Al tempo di Giovanni l’espressione «spirito della profezia» voleva dire dono di profezia. La «testimonianza di Gesù» vuol dire che egli testimonia per mezzo del dono di profezia, come ha fatto nel caso dell’apostolo Giovanni (1:2). Secondo l’Apocalisse, alla fine dei tempi, il popolo di Dio godrà del dono profetico, proprio quando Satana impiegherà ogni sua forza e potere per ingannarlo e distruggerlo. Noi avventisti abbiamo ricevuto quel dono attraverso il ministero e gli scritti di Ellen G. White.

`Quali sono, secondo te, alcune delle straordinarie intuizioni che abbiamo ricevuto grazie allo «spirito di profezia?». A quale dovere ci richiama questo dono, sia individualmente sia come chiesa?`