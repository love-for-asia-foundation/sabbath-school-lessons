---
title:  Il linguaggio simbolico di Apocalisse
date:  01/01/2019
---

`Leggere Apocalisse 13:1; Daniele 7:1-3 ed Ezechiele 1:1-14. Qual è l’elemento comune a queste visioni?`

Apocalisse 1:1 prosegue così: «… che Dio gli diede per mostrare ai suoi servi le cose che devono avvenire tra breve e che egli ha fatto conoscere mandando il suo angelo al suo servo Giovanni». Ci troviamo davanti a un verbo molto importante di questo libro, «mostrare», tradotta dal greco semainō, che significa «mostrare con segni simbolici». Un termine usato nella traduzione greca dell’Antico Testamento, la cosiddetta dei Settanta, quando Daniele spiega al re Nabucodonosor che con la statua fatta d’oro, d’argento, di bronzo e di ferro, Dio intendeva mostrare al re «quello che deve avvenire d’ora in poi» (Da 2:45). Usando lo stesso verbo, Giovanni ci vuol dire che le scene e gli avvenimenti dell’Apocalisse gli furono mostrati in visione con delle presentazioni simboliche. Guidato dallo Spirito Santo, l’apostolo le registrò fedelmente così come le aveva viste nei suoi sogni (Ap 1:2)

Dunque, il linguaggio con il quale vengono descritte le profezie apocalittiche non deve essere preso alla lettera. Secondo regola, mentre la lettura della Bibbia in senso generale presuppone la comprensione letterale del testo (a meno che esso non rimandi a un intenzionale simbolismo), quando ci accostiamo al suo ultimo libro, tranne nel caso in cui il testo rimandi a un significato letterale, occorre interpretarlo simbolicamente. Se gli scenari e gli avvenimenti annunciati sono di per sé reali, solitamente sono stati espressi con un linguaggio simbolico.

Tenere ben presente il carattere prevalentemente simbolico dell’Apocalisse ci eviterà l’errore di alterare il messaggio profetico. Nel tentativo di determinare il significato dei simboli presenti nel libro, dobbiamo fare attenzione a non imporre un significato proveniente dall’immaginazione umana o dall’interpretazione comune di quei simboli. La cosa da fare, piuttosto, è andare nella Bibbia e ai simboli in essa contenuti proprio per comprendere quelli che si trovano in Apocalisse.

In realtà, nell’approcciarsi a questa operazione, ricordiamoci che la maggior parte di essi derivano dall’Antico Testamento. Descrivendo il futuro con un linguaggio del passato, Dio voleva imprimere nelle nostre menti il fatto che la sua opera di salvezza nel futuro sarà per molti versi analoga a quello che ha già fatto in passato. Le azioni precedenti a beneficio del suo popolo saranno riproposte anche nel futuro. Nello sforzo di decodificare i simboli e le immagini presenti nell’Apocalisse, occorre iniziare concentrandosi sull’Antico Testamento.