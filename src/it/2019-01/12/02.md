---
title:  Babilonia la prostituta
date:  17/03/2019
---

`Leggere Apocalisse 17:1. Geremia 51:13 spiega che le molte acque altro non sono che il fiume Eufrate. Secondo Apocalisse 17:15, che cosa simboleggiano quelle acque?`

Nella Bibbia una donna rappresenta il popolo di Dio. Nello specifico, in Apocalisse, la vera chiesa viene proposta con l’immagine di una donna casta (12:1; 22:17). La prostituta è quindi il simbolo del popolo apostata e infedele. Al versetto 5 di Apocalisse 17 questa prostituta viene identificata in Babilonia, la grande. Così, come l’esistenza dell’antica Babilonia dipendeva dal fiume Eufrate, allo stesso modo la Babilonia degli ultimi giorni si affiderà al supporto delle masse per attuare e consolidare i suoi piani.

`Leggere Apocalisse 17:2; 14:8 e Apocalisse 18:2-3. Secondo questi passi, quali sono i due gruppi specifici di persone sedotte e coinvolte in una relazione illecita con la Babilonia degli ultimi giorni?`

Il primo gruppo è costituito dai re della terra, i governanti politici. Secondo la descrizione hanno avviato una relazione adultera con Babilonia, la prostituta. L’Antico Testamento attinge frequentemente al linguaggio della fornicazione per mostrare come l’Israele apostata abbandonava Dio per l’idolatria (Is 1:21; Gr 3:1-10). La relazione adultera tra i re della terra e la prostituta simboleggia un’unione illecita tra la Babilonia degli ultimi giorni e i governi politici.

Il secondo gruppo sono invece gli abitanti della terra, le masse governate. Si sono spiritualmente ubriacate con il vino della fornicazione di Babilonia. 

A differenza dei poteri politici, la popolazione è stata intossicata da insegnamenti e pratiche ingannevoli di Babilonia, convinta erroneamente di poter contare sulla sua protezione. Quando una persona è ubriaca non ragiona lucidamente e può essere facilmente controllata (Is 28:7). Il mondo intero, con l’eccezione di un rimanente fedele, imboccherà la cattiva strada.

`Come sempre è accaduto e come accade ancora oggi, le grandi masse si sbagliano. Quali sono quindi i pericoli nascosti per chi segue il sentimento cosiddetto «popolare»?`