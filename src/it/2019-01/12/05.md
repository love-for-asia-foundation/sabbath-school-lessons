---
title:  Le sette teste della bestia
date:  20/03/2019
---

`Leggere Apocalisse 17:9-11 e 13:18. Il requisito per l’interpretazione delle sette teste è una mente intelligente. Di che tipo di intelligenza si parla? Come si ottiene questo dono divino (Gm 1:5)?`

L’angelo spiega che le sette teste corrispondono ad altrettante montagne. 

Secondo alcuni traduttori sarebbe un’allusione ai sette colli sui quali sorge la città di Roma e per questo hanno tradotto il termine greco oroi (montagne) con «colline». Ci sono anche sette re, rappresentati dalle sette montagne; queste ultime vanno considerate in successione, non simultanee. Esse non sono simbolo di singoli sovrani, perché l’Apocalisse non ha a che vedere con i singoli individui, ma con i sistemi. Nella Bibbia, spesso le montagne significano poteri o imperi mondiali (Gr 51:25; Ez 35:2-3). Nella profezie della Scrittura «re» in realtà sta per regni (Da 2:37-39; 7:17). Le sette montagne sembrano quindi rappresentare i sette grandi imperi che in successione hanno dominato il mondo nel corso della storia, di cui Satana si è servito per opporsi a Dio e nuocere al suo popolo.

Secondo la prospettiva temporale di Giovanni, cinque di questi imperi sono caduti, uno «è», e l’altro non è ancora venuto. I cinque caduti sono i grandi regni che all’epoca dell’Antico Testamento hanno governato e (talvolta) oppresso il popolo di Dio: Egitto, Assiria, Babilonia, Persia e Grecia. Quello identificato con l’ausiliare «è» non può che identificarsi con l’Impero romano al tempo dell’apostolo.

Il settimo regno, quello «non ancora venuto», è la bestia di Apocalisse 13, ovvero la Chiesa medievale guidata dal papato, che ha governato e oppresso il popolo di Dio e che era ancora da venire in quel momento. I fatti storici hanno potentemente ratificato la verità di questa profezia, scritta molti secoli prima che quegli eventi si realizzassero.

A Giovanni viene anche detto che la bestia color scarlatto è nella fase dell’ottava testa, nonostante sia una delle sette; ma quale esattamente? Considerando la sequenzialità delle sette teste, l’ottava è con ogni probabilità la settima, quella che ha ricevuto la ferita mortale. Proprio al tempo di questa ottava testa, la bestia scarlatta sostiene Babilonia, la prostituta. Oggi viviamo nel tempo che coincide con la guarigione della ferita mortale. L’ottava testa comparirà sulla scena immediatamente, prima della fine, e andrà in perdizione.