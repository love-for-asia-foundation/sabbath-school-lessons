---
title:  Il messaggio di Cristo a Pergamo
date:  14/01/2019
---

Pergamo era il centro di vari culti pagani, tra cui quello di Asclepio, il dio greco della salute, chiamato «il salvatore» e rappresentato da un serpente. La gente arrivava da ogni dove per presentarsi al santuario di Asclepio nella speranza di essere guarita. Pergamo aveva un ruolo di guida nel promuovere il culto dell’adorazione all’imperatore, pratica che a Smirne ricordiamo era obbligatoria. Non sorprende se nel testo è scritto che i cristiani di Pergamo vivevano nella «sinagoga di Satana», lì dove sorgeva il suo trono.

`Leggere Apocalisse 2:12-15. Come si presenta Gesù a questa chiesa e con quali parole dimostra di apprezzarne la condizione spirituale?`

Circondati dal paganesimo e dai suoi grandi santuari, i cristiani di Pergamo erano esposti a tentazioni sia dall’esterno che dall’interno. Se la maggior parte di essi rimase fedele, alcuni, detti nicolaiti, spingevano per un compromesso con il paganesimo per evitare le persecuzioni. Erano collegati a un altro gruppo eretico, che prendeva il nome da Balaam, i quali sedussero gli israeliti lungo la strada verso la terra promessa (Nu 31:16). Questi due gruppi erano a favore della conformità a pratiche pagane per evitare lo spettro della persecuzione.

`Leggere Apocalisse 2:16-17. Cosa chiede di fare Gesù a questa chiesa per migliorare la sua condizione spirituale? Quali sono le sue promesse?`

Il messaggio alla chiesa di Pergamo fotografa in modo appropriato anche la situazione della chiesa nel periodo seguente il 313 d.C. Nonostante il cristianesimo avesse vinto la sua battaglia con il paganesimo, molti nella chiesa iniziarono ad accettare compromessi. Ci fu naturalmente chi rimase saldo e fedele al vangelo, ma il quarto e il quinto secolo videro affermarsi declino spirituale e apostasia e rappresentano un periodo durante il quale la chiesa ha combattuto ma perso la battaglia contro la tentazione al compromesso.

`Cosa significa non rinnegare «la mia fede» (Ap 2:13, cfr. anche Ap 14:12)?`