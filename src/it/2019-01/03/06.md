---
title:  I cristiani di Laodicea
date:  17/01/2019
---

L’ultima chiesa alla quale si rivolge Gesù si trovava a Laodicea, una città ricca che sorgeva in corrispondenza delle rotte di maggior traffico commerciale. Era famosa per l’industria manifatturiera della lana, per le banche (al cui interno erano protette considerevoli quantità di oro) e per una scuola medica che produceva unguenti per gli occhi. La prosperità alimentava il senso di autosufficienza dei suoi abitanti. Intorno al 60 a.C. un terremoto la distrusse e i cittadini declinarono un’offerta di aiuto da parte di Roma, sostenendo che avevano tutto il necessario per ripartire. Dal momento che la città era priva di acqua, veniva rifornita da un acquedotto che partiva dalle sorgenti calde di Ierapoli. Ma poiché era distante da Laodicea, l’acqua era tiepida una volta arrivata lì.

`Leggere Apocalisse 3:14-17 e Osea 2:8. Delineare le analogie tra le caratteristiche storiche della città e la valutazione della chiesa da parte di Cristo. In che misura lo spirito di autosufficienza della città pervadeva anche i cristiani di Laodicea?`

Gesù non rimprovera i membri della chiesa di Laodicea per qualche grave peccato, né per eresia o apostasia. Il loro era un problema di compiacimento che produceva una letargia spirituale. Come l’acqua che giungeva nella città, essi non erano caldi e nemmeno freddi, ma tiepidi. Sostenevano di essere ricchi e di non aver bisogno di niente, in realtà erano poveri, nudi e ciechi rispetto alla loro condizione spirituale. Laodicea rappresenta la chiesa alla fine della storia di questa terra. Lo dimostrano i forti collegamenti verbali con Apocalisse 16:15, dove si parla di preparazione per la crisi finale; Laodicea è stata scelta come modello della chiesa degli ultimi tempi. Una comunità che agirà in un contesto di sconvolgimenti religiosi, politici e secolari e che dovrà affrontare sfide che nessuna generazione precedente ha mai conosciuto. Tuttavia, questa chiesa si sente autosufficiente ed è in conflitto con la sua autenticità. Il monito che Cristo le lancia ha implicazioni di vasta portata per la sua chiesa nei giorni finali. Gesù assicura ai laodicesi che li ama e che non li abbandonerà (Ap 3:19) e conclude il suo appello raffigurando se stesso come l’amato del brano nel Cantico dei cantici, cap. 5, vv. 2-6, il quale è alla porta e bussa (Ap 3:20). A chiunque apra quella porta e lo lasci entrare viene promessa una cena intima con lui. Questo invito è un’occasione che non può essere persa.

`Leggere Apocalisse 3:18-22, qual è il consiglio di Gesù alla chiesa di Laodicea? Che cosa simboleggiano l’oro, le vesti bianche e il collirio (1 P 1:7; Is 61:10; Ef 1:17-18)? Che significato riveste tutto questo per noi avventisti, che ci identifichiamo nella chiesa di Laodicea?`