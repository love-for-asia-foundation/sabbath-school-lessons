---
title:  Il popolo suggellato di Dio
date:  04/02/2019
---

`Leggere Apocalisse 7:4-8. A quale numero corrispondono le persone`

`segnate con il sigillo? Qual è il suo significato specifico?`

L’annuncio del numero di quelli che ricevono il sigillo segna il completamento dell’operazione. Giovanni sente che il numero corrisponde a 144mila dalle dodici tribù di Israele. In questo caso il riferimento non è alla cifra letterale ma a quello che simboleggia. 144mila è un numero ricavato da questa semplice operazione: 1000 x 12 = 12.000 x 12 = 144.000. Dodici è un simbolo del popolo di Dio: le tribù di Israele, e il numero che indica la chiesa edificata sulle fondamenta dei dodici apostoli (Ef 2:20). 144mila sta dunque a significare la totalità del popolo di Dio nei tempi della fine, una moderna manifestazione dell’antico Israele.

Le dodici tribù elencate in Apocalisse 7 non sono ovviamente letterali, perché oggi non esistono più. Le 10 tribù furono catturate e portate in esilio durante la conquista Assira (2 R 17:6-23), dove si integrarono con le altre nazioni. Le dodici tribù non costituiscono oggi il giudaesimo. Inoltre, la lista delle dodici tribù di Apocalisse 7 non è regolare, perché Giuda, e non Ruben, viene elencata come prima. E quelle di Dan ed Efraim sono omesse, mentre Giuseppe e Levi vengono incluse. La ragione ovvia di quell’esclusione si deve al fatto che nell’Antico Testamento Dan ed Efraim furono apostate e adorarono gli idoli (Gc 18:27-32; Os 4:17).

L’elenco delle tribù in Apocalisse 7 non è storico bensì spirituale. Ci dice che l’infedeltà delle tribù di Dan ed Efraim non può avere spazio tra il popolo di Dio che ha ricevuto il sigillo. Proseguendo la simbologia del numero dodici, in Giacomo 1:1, si parla della chiesa indicandola con il titolo di «dodici tribù». Le dodici tribù di Apocalisse 7 simboleggiano l’intero popolo di Dio, Giudei e Gentili.

I 144mila sono ritratti sul modello dell’antico Israele che si apprestava a muoversi in guerra. All’epoca, l’unità militare di una tribù era composta da 1.000 soldati (Nu 31:3-6). Il numero simbolico 144mila indica la chiesa militante in termini di 144 unità militari composte da mille soldati ciascuna pronti per la battaglia finale (Ap 17:14), in contrasto con l’esercito nemico, che ne conta 200 milioni (9:16).

`Certo, le immagini militari ci creano un certo comprensibile disagio, anche se nella Bibbia sono piuttosto comuni. Perché la consapevolezza di quanto sia reale il gran conflitto può aiutarci a capire che si tratta di immagini appropriate?`