---
title:  L’ultimo grande inganno di Satana
date:  13/03/2019
---

Apocalisse 16:12 spiega che lo scopo del prosciugamento dell’Eufrate è quello di preparare la strada «ai re che vengono dall’Oriente». Nell’Antico Testamento, i «re che vengono dall’Oriente» furono Ciro e i suoi eserciti, che da Est mossero guerra a Babilonia (Is 41:25). Grazie alla loro conquista, il popolo di Dio poté fare ritorno nella sua terra (44:27,28). Allo stesso modo, l’inaridimento simbolico dell’Eufrate è propedeutico all’arrivo dei re da Est, che giungono a liberare il popolo di Dio degli ultimi giorni. Questi re altri non sono che Cristo e il suo esercito di fedeli. Mentre Gesù tornerà accompagnato dagli angeli del cielo, Apocalisse 17:14 spiega che la battaglia finale coinvolgerà Cristo e il suo fedele rimanente contro le forze sataniche. Il Salvatore guida gli eserciti del cielo «vestiti di lino fino bianco e puro» (19:14), che è l’abito della sposa dell’Agnello del versetto 8. In quanto controparte sulla terra, al capitolo 7 i 144mila vengono raffigurati come un esercito che sta per ingaggiare l’ultima e definitiva battaglia.

`Leggere Apocalisse 16:13-14. Qual è il ruolo dei tre demoni simili a rane nella preparazione per il conflitto risolutivo? In che modo finiscono per diventare una contraffazione del messaggio dei tre angeli di Apocalisse 14?`

Il prosciugamento dell’Eufrate scuote la triade satanica. A questo punto Giovanni osserva uscire dalle loro bocche tre spiriti demoniaci che somigliano a rane. Ai tempi degli egiziani, le rane furono l’ultima piaga che i maghi del faraone riuscirono a replicare (Es 8:1-15). Questi tre demoni rappresentano l’ultimo tentativo di Satana di contraffare l’opera di Dio. La loro fuoriuscita dalla «bocca» della Trinità satanica simboleggia la strategia finale del nemico. Satana li mette in grado di operare segni miracolosi che rimandano all’attività della bestia con sembianze d’agnello (Ap 13:13-14), tra i quali lo spiritualismo. I segni miracolosi sono una parte della strategia ingannevole finale che Satana adotta per convincere il mondo a seguire lui e non il vero Dio (2 Te 2:9-12). Gli spiriti simili a rane vengono inviati con un falso vangelo per cercare di sedurre gli abitanti della terra a unirsi a loro per la guerra contro il popolo di Dio. Per quanto disillusi, i capi del mondo si fanno nuovamente abbindolare e si mettono al servizio di Satana, contro il popolo del Signore. Il terreno è ormai pronto per la cosiddetta battaglia finale che condurrà verso la fine del mondo: la battaglia di Harmaghedon.