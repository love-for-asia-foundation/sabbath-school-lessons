---
title:  Speranţa cu privire la judecată
date:  11/09/2019
---

`4. Cum vezi realitatea dezolantă descrisă de Solomon? Eclesiastul 8:14`

Deşi suferinţa, asuprirea şi situaţiile tragice sunt greu de suportat, rănirile sau batjocora sunt şi mai greu de îndurat, mai ales dacă par a fi fără rost sau trec neobservate de ceilalţi. Posibila lipsă de sens a întristării este mai apăsătoare decât întristarea în sine. O lume care nu va trebui să dea socoteală niciodată, pentru care nu există o judecată finală, este absurditatea crudă supremă. Nu este deloc surprinzător că scriitorii atei din secolul XX se plângeau de ceea ce ei numeau „absurdul” condiţiei umane. Fără speranţă pentru dreptate, fără speranţă pentru judecată, fără speranţă ca lucrurile să fie puse în ordine, lumea noastră, într-adevăr, ar fi o lume absurdă.

`Dar strigătul din Eclesiastul 8:14 nu este finalul acestei istorii. La sfârşitul protestelor sale, Solomon schimbă sensul brusc. După aceste plângeri despre lipsa de sens, în cele din urmă el spune: Stai puţin, Dumnezeu va judeca, aşa că nu se poate spune că totul este lipsit de sens; de fapt, totul şi toţi contează.`

`5. Ce ne spune mai departe înţeleptul despre cât de important este tot ce facem aici? Eclesiastul 12:13,14`

Speranţa că va fi o judecată este legată de ceea ce credem despre natura lui Dumnezeu, despre viaţă şi despre lumea în care trăim. După cum am văzut, Biblia arată că noi trăim într-o lume creată şi iubită de Dumnezeu, dar care a luat-o într-o direcţie greşită, iar Dumnezeu îşi pune în aplicare planul Său de a o recrea şi totul se face prin viaţa şi moartea lui Isus. Judecata lui Dumnezeu este o parte-cheie în rezolvarea problemei lumii noastre. Pentru cei care au trebuit să suporte relele acestei lumi – care au fost marginalizaţi, brutalizaţi, asupriţi şi exploataţi – fără îndoială că făgăduinţa judecăţii este o veste bună.

`Ce înseamnă pentru tine să ştii că, în curând şi într-un mod pe care nu ni-l putem imagina, dreptatea după care tânjim acum atât de mult va veni? Cum putem câştiga speranţă din această făgăduinţă?`