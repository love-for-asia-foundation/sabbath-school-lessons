---
title:  Speranţa învierii
date:  10/09/2019
---

Speranţa creştină în a doua venire a lui Isus nu înseamnă doar a aştepta un viitor strălucit. Pentru primii creştini, învierea lui Isus a făcut ca făgăduinţa revenirii Sale să fie o realitate puternică. Dacă El a putut să iasă din mormânt, lucru pe care l-au văzut cu ochii lor, cu siguranţă că El putea să revină pentru a încheia planul de îndepărtare a păcatului şi a efectelor sale şi de reînnoire a lumii (1 Corinteni 15:22,23).

Pentru apostolul Pavel, învierea a fost elementul-cheie al speranţei revenirii lui Isus. El a arătat că tot ce predicase şi credinţa însăşi au sens numai ca urmare a învierii lui Isus: „Şi dacă n-a înviat Hristos, credinţa voastră este zadarnică” (1 Corinteni 15:17). Meditează la cuvintele lui de aici şi la importanţa învierii lui Hristos pentru speranţa noastră.

`3. Cum i-ai explica unui necredincios interesat de ce adevărul despre înviere este central în speranţa creştină? 1 Corinteni 15:12-19`

Ucenicii au fost transformaţi de faptul că L-au văzut pe Isus înviat. El îi trimisese mai înainte să vestească prin cuvânt şi faptă împărăţia lui Dumnezeu (Matei 10:5-8), dar moartea lui Isus le spulberase curajul şi le zdrobise orice speranţă. Misiunea încredinţată după aceea (Matei 28:18-20) de Domnul lor cel înviat şi împuternicită de revărsarea Duhului Sfânt (Faptele 2:1-4) i-a impulsionat să vestească Evanghelia şi să trăiască după legea împărăţiei celei noi.

Eliberaţi de puterea şi de teama morţii, primii credincioşi au trăit plini de curaj şi au mărturisit Numele lui Isus (1 Corinteni 15:30,31). Răul care aduce moartea este acelaşi rău care aduce suferinţă, nedreptate, sărăcie şi asuprire, în toate formele sale. Totuşi, datorită lui Isus şi a biruinţei Sale asupra morţii, toate acestea se vor sfârşi într-o zi. „Vrăjmaşul cel din urmă care va fi nimicit va fi moartea” (1 Corinteni 15:26).

`De fapt, indiferent cum i-am ajuta acum pe oameni, ei tot vor muri. Ce ne învaţă acest adevăr crud despre cât de important este să le spunem tuturor despre speranţa pe care o pot găsi în moartea şi învierea lui Isus?`