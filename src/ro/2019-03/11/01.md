---
title:  Fericita noastră nădejde
date:  07/09/2019
---

> <p>Textul de memorat</p>
> „De aceea, preaiubiţii mei fraţi, fiţi tari, neclintiţi, sporiţi totdeauna în lucrul Domnului, căci ştiţi că osteneala voastră în Domnul nu este zadarnică.” (1 Corinteni 15:58)

Isus a vestit împărăţia lui Dumnezeu ca pe o realitate prezentă de care ne putem bucura chiar acum. El i-a trimis pe ucenicii Săi să ducă aceeaşi solie şi să o trăiască practic prin vestirea Evangheliei şi slujirea semenilor, adică să dăruiască fără plată, după cum au primit (Matei 10:5-8).

De asemenea, Isus a spus că împărăţia Sa era o altfel de împărăţie – „nu din lumea aceasta” (Ioan 18:36) -, ci una care avea să vină. Împărăţia lui Dumnezeu a fost instaurată prin întruparea, lucrarea, moartea şi învierea lui Isus, dar El aştepta şi vremea când împărăţia Sa avea să înlocuiască împărăţiile acestei lumi şi domnia lui Dumnezeu avea să fie deplină.

Prin definiţie, adventiştii – cei care aşteaptă venirea Sa şi această împărăţie – sunt un popor al speranţei. Dar această speranţă nu este doar pentru o viitoare lume nouă. Deşi priveşte spre viitor, speranţa transformă prezentul. Având această speranţă, noi trăim în prezent aşa cum aşteptăm să trăim în viitor şi începem să lucrăm pentru a face transformările necesare ca să fim potriviţi pentru lumea aceea minunată care va fi.