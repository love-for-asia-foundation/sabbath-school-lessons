---
title:  O voce pentru cei slabi
date:  19/09/2019
---

Solomon scria că „tăcerea îşi are vremea ei, şi vorbirea îşi are vremea ei” (Eclesiastul 3:7). El avea dreptate şi găsirea echilibrului nu este deloc un lucru uşor pentru niciunul dintre noi. Totuşi este oare posibil ca noi, ca biserică, să fi greşit, fiind prea tăcuţi atunci când vocea noastră trebuia să se facă auzită, când ar fi trebuit să vorbim în numele celor asupriţi, să fim vocea celor ce nu pot vorbi şi să căutăm să biruim răul prin bine?

Adesea, referindu-se la chemarea de a le sluji practic celorlalţi, creştinii s-au văzut ca „mâinile” şi „picioarele” lui Isus. Dar Dumnezeu aşteaptă să fim şi vocea Lui şi, vorbind în Numele Său, să vorbim şi în favoarea celor pe care El doreşte să îi apere (Psalmii 146:6-10).

`6. Cum ar trebui să înţelegem următorul mesaj dat lui Isaia? Cât de multe s-au schimbat faţă de în care a trăit acest profet? Isaia 58:1-10`

Apelul profeţilor la dreptate nu a fost niciodată o cale către popularitate. Dar, motivaţi de trimiterea dată de Dumnezeu, înţelegând că El este un Dumnezeu al dreptăţii, simpatizând cu condiţia grea a celor săraci şi asupriţi şi căutând binele societăţii, aceşti profeţi au îndrăznit să fie vocea celor fără voce în acea vreme şi acel loc, în ciuda împotrivirii, neplăcerii şi pericolului (1 Petru 3:17).

„Adventiştii de ziua a şaptea cred că acţiunile de reducere a sărăciei şi a nedreptăţilor adiacente sunt o parte importantă a responsabilităţii sociale creştine. Biblia dezvăluie clar interesul special al lui Dumnezeu pentru cei săraci şi răspunsul pe care El îl aşteaptă de la credincioşii Lui în dreptul celor nevoiaşi. Toate fiinţele omeneşti poartă chipul lui Dumnezeu şi sunt beneficiare ale binecuvântărilor Lui (Luca 6:20). În lucrarea pentru săraci, noi urmăm exemplul şi învăţătura lui Isus (Matei 25:35,36). Ca o comunitate spirituală, adventiştii de ziua a şaptea promovează dreptatea pentru săraci şi vorbesc «pentru cel mut, pentru pricina tuturor celor părăsiţi» (Proverbele 31:8) şi împotriva celor care nu vor «să facă dreptate săracilor» (Isaia 10:2). Noi lucrăm împreună cu Dumnezeu care «face dreptate… celor lipsiţi» (Psalmii 140:12).” – Declaraţia Bisericii Adventiste de Ziua a Şaptea cu privire la sărăcia globală, 24 iunie 2010