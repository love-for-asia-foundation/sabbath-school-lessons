---
title:  „Să iubeşti mila…”
date:  14/09/2019
---

> <p>Textul de memorat</p>
> „Celui fără prihană îi răsare o lumină în întuneric, El este milostiv, îndurător şi drept. Ce bine-i merge omului care face milă şi împrumută pe altul şi care îşi rânduieşte faptele după dreptate!” (Psalmii 112:4,5)

După cum am văzut, Biblia ne prezintă multe situaţii în care se vede preocuparea lui Dumnezeu pentru cei săraci şi asupriţi, dar şi apeluri ca poporul Său să lucreze pentru ei.

Oricât s-a făcut sau am încerca noi să facem pentru semenii noştri, până când Dumnezeu va restaura totul, răul va persista în multele sale forme, alimentat de puterile întunericului – cel rău şi îngerii săi. Acest rău este adesea cel mai vizibil în sărăcie, violenţă, asuprire, robie, exploatare, egoism şi lăcomie. Într-o astfel de lume, societatea, bisericile noastre şi familiile noastre trebuie să stea împotriva acestor rele oricât ar fi de greu uneori. Ca răspuns la dragostea şi poruncile lui Dumnezeu, trăind în lumina lucrării şi a jertfei lui Isus şi însufleţiţi şi călăuziţi de prezenţa Duhului Sfânt, noi trebuie să fim plini de compasiune, creativi şi curajoşi ca să împlinim porunca: „Să faci dreptate, să iubeşti mila şi să umbli smerit cu Dumnezeu” (Mica 6:8).