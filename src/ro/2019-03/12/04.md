---
title:  Generozitatea
date:  17/09/2019
---

„Pe cine dă cu bucurie, îl iubeşte Dumnezeu” (2 Corinteni 9:7). Deşi trebuie să ascultăm de îndemnurile Bibliei la dăruire şi la schimbarea priorităţilor financiare, generozitatea înseamnă mai mult decât a da bani unei cauze, indiferent cât de vrednică de laudă ar fi. Ea este una dintre cele mai cuprinzătoare atitudini în viaţă şi o calitate-cheie a celor „care se tem de Domnul” (Psalmii 112:5).

`3. Ce spun următoarele texte despre generozitatea faţă de cei în nevoie?Leviticul 25:35-37; Psalmii 119:36; 2 Corinteni 8:12-15 1 Ioan 3:16-18; 1 Timotei 6:17-19`

În epistolele sale, Pavel menţionează adesea generozitatea lui Dumnezeu, exprimată prin faptul că Isus Şi-a dat viaţa pentru noi, ca fiind sursa speranţei creştine. Jertfa Sa pentru noi ar trebui să ne determine să fim generoşi cu ceilalţi: „îl rog ca această părtăşie a ta la credinţă să se arate prin fapte care să dea la iveală tot binele ce se face între noi în Hristos” (Filimon, vers. 6).

Generozitatea este o atitudine faţă de viaţă. Foarte multe lucruri din viaţa personală, din societate şi obiceiurile ne îndeamnă să ne concentrăm asupra noastră înşine, să păstrăm pentru noi, să funcţionăm pe modul automat: eu, eu.

Dacă este reală, credinţa ne va determina să murim faţă de eu şi să trăim pentru ceilalţi. Ea ne ajută să vedem lumea şi oamenii aşa cum îi vede Dumnezeu, şi buni, şi decăzuţi, şi ne constrânge să încercăm să îi ajutăm pe cei în nevoie.

Generozitatea este foarte apreciată de organizaţiile de caritate şi de diferite fundaţii, o generozitate măsurabilă şi foarte practică. Dar donaţiile generoase nu indică neapărat o viaţă generoasă (Marcu 12:41-44). Un spirit de generozitate este mai măreţ şi mai valoros decât orice donaţie. Noi trebuie să apreciem mai mult şi să cultivăm un spirit de generozitate în tot ce facem. Pentru majoritatea oamenilor, generozitatea nu vine în mod natural; avem nevoie de har pentru a exprima generozitatea în mod proactiv şi cu intenţie, indiferent de amprenta lăsată de păcat şi egoism asupra omenirii.

`Pe lângă a dona bani, chiar şi cu generozitate, care sunt alte modalităţi prin care ne putem manifesta spiritul de generozitate?`