---
title:  Vestea bună a împăcării şi pacea
date:  18/09/2019
---

`4. În lumea în care trăim, cum putem să fim împăciuitori? Am putea avea succes? Matei 5:9`

Conflictele violente sunt o cauză semnificativă a suferinţei. Printre costurile războiului se numără şi victimele directe, şi vieţile zdruncinate, de aceea, toată atenţia şi resursele îndreptate spre maşinăria războiului ar face mai mult bine dacă ar fi direcţionate spre alinarea altor nevoi umane şi a suferinţei continue a supravieţuitorilor războiului şi a veteranilor, chiar şi în rândul „învingătorilor”. Dar sunt şi nenumărate conflicte mai mici care lasă urme în vieţile multor familii şi comunităţi. De aceea, pasiunea pentru dreptate nu poate ignora mandatul de a fi împăciuitori.

În miezul Evangheliei lui Isus stă măreţul şi grandiosul act de a face pace, de a împăca fiinţele umane păcătoase cu Creatorul lor (2 Corinteni 5:18-21). Împăcarea pe care o primim devine modelul pentru noi, ca la rândul nostru să fim „ambasadori” ai acestei împăcări pentru ceilalţi.

`5. Cum putem pune în practică următoarele cuvinte ale profetului? Isaia 52:7`

Evanghelia păcii devine un motiv, un model şi puterea de a promova pacea în lumea noastră violentă: „Inima care este în armonie cu Dumnezeu este părtaşă la pacea cerească şi va răspândi influenţa ei binecuvântată în jur. Spiritul păcii se va odihni ca roua pe inimile obosite şi tulburate de luptă lumească.” – Ellen G. White, Cugetări de pe Muntele Fericirilor, p. 28

În Predica de pe Munte, Domnul Isus a spus: „Ferice de cei împăciuitori, căci ei vor fi chemaţi fii ai lui Dumnezeu!” (Matei 5:9). El a arătat că porunca nu se referă la ucidere, ci noi nu ar trebui să ţinem mânie sau duşmănie (Matei 5:21-26) împotriva nimănui şi ar trebui să îi iubim pe vrăjmaşii noştri şi să ne rugăm pentru cei care ne prigonesc (vers. 43-48), adică ar trebui să facem paşi practici pentru binele lor. Există multe experienţe pline de inspiraţie ale unor oameni care şi-au devotat viaţa promovării păcii în zone de conflict, ducând licăriri ale împăcării şi vindecării şi adesea alinând nedreptatea şi suferinţa aduse de aceste conflicte.

`Enumera câteva modalităţi prin care biserica ta, la nivel local, ar putea acţiona în virtutea mandatului său de a face pace?`