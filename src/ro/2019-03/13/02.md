---
title:  Agenţi ai schimbării
date:  22/09/2019
---

Am văzut în primele capitole din Faptele apostolilor cum primii credincioşi creştini au pus bazele unei comunităţi noi, îngrijind de cei în nevoie dintre ei şi, împreună, lucrând pentru cei din afara acestei comunităţi, ajutând şi invitându-i pe oameni să li se alăture în ceea ce făcea Dumnezeu printre ei.

Pe lângă afirmaţiile lui Isus că noi trebuie să fim lumina şi sarea pământului, Pavel foloseşte mai multe metafore pentru a reprezenta lucrarea bisericii în lume. Printre altele, el îi descrie pe copiii lui Dumnezeu ca o jertfă (Romani 12:1), trupul lui Hristos (1 Corinteni 12:12-20), împuterniciţi (2 Corinteni 5:18-20) şi o mireasmă (2 Corinteni 2:14-16). Fiecare dintre aceste imagini ne vorbeşte despre rolul de reprezentanţi sau agenţi ai împărăţiei lui Dumnezeu chiar şi acum, în această lume răvăşită de marea luptă.

`1. Analizează metaforele de mai sus. Care dintre ele descrie cel mai bine modul în care ai vrea să Îl reprezinţi tu pe Dumnezeu şi căile Sale în locul în care trăieşti şi de ce?`

Fiecare dintre aceste imagini are asociată o acţiune, nu ca mijloc de a fi acceptaţi înainte lui Dumnezeu, ci ca popor deja acceptat de Dumnezeu prin jertfa lui Hristos, oameni care au răspuns iubirii şi harului lui Dumnezeu prin faptul că sunt agenţi ai Săi în această lume rănită şi pierdută.

Dar, deoarece împărăţia lui Dumnezeu înseamnă iubirea şi harul Său, când acţionăm astfel, reflectând către ceilalţi dragostea şi harul, noi punem în practică legea împărăţiei veşnice şi suntem supuşi ai ei chiar acum.

În legea internaţională, o ambasadă este considerată parte a ţării pe care o reprezintă, deşi fizic este situată într-o ţară străină, probabil chiar la mare depărtare. Tot aşa, prin faptul că adoptăm „căile” împărăţiei lui Dumnezeu noi vedem licăriri ale realităţii veşnice chiar aici şi acum şi, astfel, ne îndreptăm atenţia către biruinţa finală asupra răului şi pregustăm bucuria ei chiar acum. Prin aceasta – fiind ambasadori ai lui Hristos, agenţi ai Lui – noi putem experimenta realitatea iubirii şi a neprihănirii (dreptăţii) Sale în viaţa noastră, în biserica noastră şi în vieţile celor cărora încercăm să le slujim.

`Citeşte 2 Corinteni 2:16. Care este diferenţa dintre cele două miresme şi cum ştim noi de care suntem?`