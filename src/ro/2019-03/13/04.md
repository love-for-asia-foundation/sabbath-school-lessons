---
title:  Grija pentru nevoiaşi şi predicarea Evangheliei
date:  24/09/2019
---

Uneori, tindem să insistăm mai mult pe aspectul social al Evangheliei, alteori pe cel al predicării ei. Dar, când înţelegem mai bine fiecare dintre aceste concepte şi privim lucrarea lui Isus, diferenţa dispare şi ne dăm seama că predicarea Evangheliei şi lucrarea pentru ajutorarea semenilor sunt strâns legate.

Iată o afirmaţie cunoscută făcută de Ellen G. White: „Numai metoda lui Hristos va aduce un succes real în încercarea de a ajunge la inima oamenilor. Mântuitorul S-a unit cu oamenii ca unul care le dorea binele. El Şi-a arătat simpatia faţă de ei, a îngrijit de nevoile lor şi le-a câştigat încrederea. Apoi le-a spus: «Urmaţi-Mă!»

Celor săraci trebuie să li se uşureze povara, cei bolnavi să fie îngrijiţi, cei întristaţi şi cei care au pierdut pe cineva drag să fie mângâiaţi, cei neştiutori să fie instruiţi şi cei lipsiţi de experienţă, sfătuiţi. Trebuie să plângem cu cei ce plâng şi să ne bucurăm cu cei ce se bucură.” – Divina vindecare, p. 143

Ajutorarea celor nevoiaşi şi predicarea Evangheliei se întrepătrund nu doar în lucrarea lui Isus, ci şi în misiunea încredinţată ucenicilor: „Şi, pe drum, propovăduiţi şi ziceţi: «Împărăţia cerurilor este aproape!» Vindecaţi pe bolnavi, înviaţi pe morţi, curăţiţi pe leproşi, scoateţi afară dracii. Fără plată aţi primit, fără plată să daţi” (Matei 10:7,8). Deci una dintre cele mai bune metode de a le duce oamenilor Evanghelia este să slujim nevoilor lor.

`3. Ce spun Petru şi Pavel despre puterea mărturisitoare a faptelor bune făcute de poporul lui Dumnezeu? 1 Petru 2:12; Filipeni 2:15`

Evanghelizarea nu are sens dacă nu există iubire pentru oameni. Versete precum 1 Ioan 3:16-18 şi Iacov 2:16 scot în evidenţă contradicţia care apare când Evanghelia este doar predicată, nu şi trăită.

Atât evanghelizarea, cât şi dorinţa de a face bine izvorăsc din recunoaşterea iubirii lui Dumnezeu pentru oamenii pierduţi, stricaţi şi răniţi – o iubire care va fi şi în inima noastră când ne apropiem de El. Noi nu alegem o acţiune în detrimentul celeilalte, ci lucrăm împreună cu Dumnezeu slujindu-le oamenilor, îngrijind de nevoile lor reale şi folosind orice resursă pe care ne-a încredinţat-o Dumnezeu.

`Totuşi cum ne putem asigura că atunci când facem fapte bune pentru ceilalţi nu neglijăm predicarea Veştii Bune a mântuirii?`