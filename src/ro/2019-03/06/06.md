---
title:  Mila şi credincioşia
date:  08/08/2019
---

Când a fost criticat de unii conducători religioşi din zilele Sale că mânca împreună cu „păcătoşii”, Isus l-a citat pe profetul Osea, spunându-le să se întoarcă la cărţile lor şi să descopere ce a vrut să spună Dumnezeu când a afirmat: „Milă voiesc, iar nu jertfă!” (Matei 9:13, citat din Osea 6:6).

Domnul Isus a avut o viaţă de slujire şi grijă pentru alţii. Interacţiunile cu ceilalţi, minunile de vindecare şi multe dintre pildele Sale îi învăţau pe oameni că o viaţă trăită astfel era cea mai bună cale de a-şi exprima devotamentul faţă de Dumnezeu. Conducătorii religioşi erau cei mai mari critici ai Săi, dar şi ţinta celor mai aspre mustrări ale Sale. La fel ca în vremea lui Isaia, ei credeau că au asigurată o relaţie specială cu Dumnezeu prin practicilor lor religioase, în timp ce îi exploatau pe săraci şi îi ignorau pe cei în nevoie. Închinarea lor nu era în conformitate cu faptele lor şi Isus a condamnat această ipocrizie.

`5. În mustrarea adresată de Domnul Isus, cum înţelegem expresiile „casele văduvelor le mănâncă” şi „o mai mare osândă va veni peste ei”? Marcu 12:38-40`

Probabil cea mai aspră predică a lui Isus – în special pentru conducătorii religioşi din vremea Sa – se găseşte în Matei 23. Aici El arată că religia lor nu le este de folos celor dezavantajaţi, ci ea adaugă mai mult la poverile lor. Isus a spus că, prin faptele lor sau uneori prin lipsa lor de acţiune şi compasiune, aceşti conducători le închideau oamenilor împărăţia cerurilor (Matei 23:13).

Dar ca un ecou al profeţiilor făcute cu secole înainte, Isus a vorbit direct şi despre prăpastia dintre practicile religioase stricte şi nedreptăţile pe care le făceau şi de pe urma cărora profitau (vers. 23).

Practicile şi obiceiurile lor religioase nu erau greşite în ele însele, dar nu trebuiau să ia locul unei purtări corecte faţă de ceilalţi.

`Cum putem evita capcana de a crede că a avea şi a cunoaşte adevărul este suficient?`