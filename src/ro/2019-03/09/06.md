---
title:  Iacov „cel Drept”
date:  29/08/2019
---

Iacov era cunoscut sub numele de Iacov „cel Drept”, fapt care sugerează că a fost un conducător înţelept care a pus preţ pe modul în care îi trata pe ceilalţi şi pe grija faţă de cei uitaţi şi asupriţi. Cartea care îi poartă numele a fost considerată „cartea Proverbele a Noului Testament”. Ea se axează pe evlavia practică şi ne învaţă cum să trăim cu înţelepciune ca urmaşi ai Domnului.

Iacov, autorul cărţii, era nerăbdător să le reamintească cititorilor creştini: „Fiţi împlinitori ai Cuvântului, nu numai ascultători, înşelându-vă singuri!” (Iacov 1:22) şi că religia care contează, religia curată şi de valoare înaintea lui Dumnezeu, se concentrează pe grija faţă de cei în nevoie şi cei asupriţi şi pe împotrivirea faţă de influenţele corupătoare ale societăţii din jur (vers. 27).

`5. În ce diferă atitudinea lui Iacov faţă de bogaţi de atitudinea obişnuită a societăţii? Ce sfaturi dă el despre cum să fie trataţi bogaţii şi săracii în biserică? Iacov 2:1-9; 5:1-5`

Iacov afirmă că a-i dori cuiva binele, chiar a-i dori să aibă binecuvântarea lui Dumnezeu, ar fi de puţin folos dacă omul respectiv suferă de frig şi foame. A-i oferi hrană şi îmbrăcăminte ar fi mult mai de folos pentru a exprima şi a demonstra preocuparea pentru el decât toate sentimentele noastre nobile şi urările de bine (Iacov 2:14-16). Iacov foloseşte această imagine ca pe un exemplu de interacţiune între credinţă şi fapte în cadrul relaţiei noastre cu Dumnezeu. Totodată, el repetă (vers. 8) învăţătura Domnului Isus despre a-ţi iubi aproapele ca pe tine însuţi, arătând cum ar trebui păzită această poruncă în viaţa de zi cu zi. Ea este transpusă în slujirea faţă de Dumnezeu şi faţă de semeni, nu pentru a câştiga mântuirea, ci pentru că este o manifestare a credinţei adevărate.

`De ce este atât de uşor, adesea fără să ne dăm seama, să îi preferăm pe bogaţi în detrimentul săracilor?`