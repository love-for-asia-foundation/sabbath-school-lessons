---
title:  Dăruirea ca mod de a vesti Evanghelia
date:  27/08/2019
---

După convertire, apostolul Pavel a luat asupra lui misiunea de a duce Evanghelia la neamuri. Succesul cu care l-a binecuvântat Dumnezeu a dat naştere la multe întrebări referitoare la relaţia dintre rădăcinile iudaice ale credinţei creştine şi noii credincioşi care nu erau iudei. La Ierusalim s-a ţinut o adunare a conducătorilor creştini iudei împreună cu cei dintre neamuri pentru a discuta acest subiect şi pentru a căuta călăuzirea lui Dumnezeu în aceste chestiuni complicate. Întâlnirea şi rezultatele ei sunt înregistrate în Faptele 15.

Totuşi, în raportul din Galateni 2 despre această întâlnire, Pavel adaugă un alt element important la sfaturile pe care le-a primit la adunarea de la Ierusalim pentru continuarea lucrării sale printre neamuri: „Ne-au spus numai să ne aducem aminte de cei săraci, şi chiar aşa am şi căutat să fac” (Galateni 2:10).

Pavel a continuat să facă acest lucru şi pe plan personal (Faptele 20:35), şi în toată lucrarea sa. La fel ca biserica primară din Ierusalim, Pavel a extins conceptul de comunitate creştină pentru a-i cuprinde pe toţi credincioşii.

`3. Cum leagă Pavel Evanghelia de dăruirea cu generozitate? 2 Corinteni 8:7-15`

Pavel a făcut trimiteri şi la Vechiul Testament pentru a-i îndemna pe credincioşi la generozitate şi la grijă faţă de ceilalţi credincioşi care se aflau în situaţii dificile. El a amintit de relatarea despre revărsarea din abundenţă a manei pentru israeliţi pe când erau în pustie, ca model de dăruire în cadrul comunităţii bisericii lărgite (2 Corinteni 8:15). De asemenea, el a citat din Psalmii 112:9: „A împrăştiat, a dat săracilor, neprihănirea lui rămâne în veac” (2 Corinteni 9:9).

Pavel i-a îndemnat pe cititorii lui să dăruiască din inimă, să pună deoparte în mod regulat o parte din venitul lor ca să poată dărui cu uşurinţă când el sau Tit urmau să vină în biserica lor pentru a strânge darurile şi a le trimite creştinilor în nevoie din Ierusalim. El a dat de exemplu o biserică pentru a încuraja alte biserici la aceeaşi generozitate. „Aşa că dovada dată de voi prin ajutorul acesta îi face să slăvească pe Dumnezeu pentru ascultarea pe care mărturisiţi că o aveţi faţă de Evanghelia lui Hristos şi pentru dărnicia ajutorului vostru faţă de ei şi faţă de toţi” (2 Corinteni 9:13).

`Cum ar trebui să facem o prioritate din dăruire atunci când nu avem posibilitatea să susţinem toate cauzele sau nevoile care ne sunt prezentate?`