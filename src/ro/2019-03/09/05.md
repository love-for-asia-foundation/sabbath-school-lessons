---
title:  Un ghid practic de dăruire şi iubire
date:  28/08/2019
---

Epistola lui Pavel către romani este bine cunoscută pentru explicaţiile profunde despre marea învăţătură a mântuirii prin credinţă, prin moartea lui Hristos. Dar, după 11 capitole despre această învăţătură, atenţia se îndreaptă spre un alt subiect. Pavel oferă un ghid practic de vieţuire şi iubire, bazat pe harul şi dragostea lui Dumnezeu aşa cum au fost descoperite în Isus şi în Evanghelie: „Vă îndemn dar, fraţilor, pentru îndurarea lui Dumnezeu, să aduceţi trupurile voastre ca o jertfă vie, sfântă, plăcută lui Dumnezeu: aceasta va fi din partea voastră o slujbă duhovnicească” (Romani 12:1). De fapt, Pavel spune că noi ar trebui să trăim aşa ca răspuns la ceea ce a făcut Dumnezeu pentru noi, prin Isus.

`4. Ce sfaturi dă Pavel cu privire la dragostea şi grija pentru alţii, mai ales faţă de cei în nevoie? Romani 12`

Într-un sens anume, Romani 12 este ca un rezumat al multelor subiecte cărora Pavel le acordă atenţie în mod specific în alte epistole. El vorbeşte despre diferitele slujbe şi daruri din biserică, inclusiv slujirea şi încurajarea celorlalţi şi dăruirea cu generozitate (vers. 3-8). Dar nu este de ajuns ca aceste lucruri să fie făcute, ci trebuie să fie făcute foarte bine, cu entuziasm şi cu iubire (vers. 9-11).

Pavel descrie în termeni practici ce înseamnă aceasta. El îi îndeamnă pe credincioşi să fie răbdători în greutăţi şi persecuţie, să se îngrijească de cei în nevoie, să fie împăciuitori si, ori de câte ori este posibil, să răspundă la rău şi nedreptate cu bunătate, biruind răul prin bine (vers. 20,21).

Acest capitol scoate în evidenţă ce înseamnă a trăi ca un om nou, slujind-I lui Dumnezeu şi individual, şi ca membru al bisericii. Pavel le-a spus noilor urmaşi ai lui Isus că vieţile lor, priorităţile lor şi acţiunile lor ar trebui să se schimbe ca răspuns la ce a făcut Isus pentru ei prin moartea Sa pe cruce şi datorită speranţei vieţii veşnice. Trăind într-o societate despotică şi adesea crudă, caracteristică Imperiului Roman, Pavel îi sfătuieşte pe credincioşi să fie altfel: „Să nu vă potriviţi chipului veacului acestuia, ci să vă prefaceţi prin înnoirea minţii voastre” (vers. 2).

`Numeşte câteva atitudini şi practici cărora trebuie să te împotriveşti în mediul în care trăieşti pentru a avea o viaţă după voia lui Dumnezeu şi a-i iubi pe semeni ca un urmaş al lui Isus?`