---
title:  Cântarea Mariei
date:  11/08/2019
---

Imaginează-ţi următoarea scenă: Maria primise o solie din partea îngerului Gabriel cu doar câteva zile înainte. El îi spusese că urma să fie mama lui Isus, Fiul Celui Preaînalt. încă nu împărtăşise cu nimeni această veste, dar s-a dus în vizită la Elisabeta, ruda ei mai în vârstă, care şi ea aştepta un copil printr-o minune. Cu claritate spirituală, Elisabeta îşi dă seama de vestea Mariei înainte ca ea să înceapă să spună ceva şi, împreună, ele laudă făgăduinţele şi bunătatea lui Dumnezeu.

`1. Notează motivele de laudă ale Mariei. De ce ar trebui să includem în laudele şi închinarea noastră aspecte personale, dar şi generale? Luca 1:46-55`

Cântarea Mariei ar putea fi inclusă între psalmi sau în scrierile profeţilor. Maria este cuprinsă de uimire şi de recunoştinţă faţă de Dumnezeu. Cu siguranţă că L-a văzut la lucru în viaţa ei, dar, totodată, ea este conştientă de implicaţiile planului lui Dumnezeu pentru naţiunea ei şi pentru omenire.

În mintea Mariei, Dumnezeu nu era doar puternic şi vrednic de laudă, ci şi milostiv şi preocupat în mod special de cei smeriţi, asupriţi şi săraci. Imediat după plecarea îngerului care i-a dat „vestea bună” despre sarcina ei, ea a început să cânte următoarele: „A răsturnat pe cei puternici de pe scaunele lor de domnie şi a înălţat pe cei smeriţi. Pe cei flămânzi i-a săturat de bunătăţi, şi pe cei bogaţi i-a scos afară cu mâinile goale” (vers. 52,53).

Chiar la începutul relatării despre viaţa lui Isus pe pământ, El este prezentat ca un Conducător (Luca 1:43), dar al unei alte împărăţii care nu este de aici. După cum au scris mulţi comentatori, împărăţia lui Dumnezeu pe care Isus venise să o vestească şi să o întemeieze trebuia să fie „o împărăţie neobişnuită, anapoda” în comparaţie cu ordinea socială obişnuită a împărăţiilor acestei lumi. în descrierea împărăţiei lui Isus, cei mai puternici şi mai bogaţi oameni din această lume sunt cei din urmă, iar săracii şi asupriţii sunt eliberaţi, „săturaţi de bunătăţi” şi înălţaţi.

`Dacă ar trebui să fie o ilustrare a Împărăţiei lui Dumnezeu, cât de bine se aseamănă biserica cu „împărăţia neobişnuită” descrisă de Maria? Cum ar putea fi implementat aşa ceva, dar fără a fi nedrepţi faţă de cei bogaţi şi puternici, care sunt şi ei beneficiarii iubirii lui Hristos?`