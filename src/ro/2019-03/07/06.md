---
title:  Crucea lui Hristos
date:  15/08/2019
---

Cât de încurajator este faptul că Domnul nostru este un Dumnezeu care vede şi aude strigătele celor săraci şi asupriţi! Că, prin Domnul Isus, El a trecut prin suferinţă şi a îndurat cele mai dure dovezi de cruzime, asuprire şi nedreptate în lumea noastră. în ciuda compasiunii şi bunătăţii pe care le-a demonstrat Domnul Isus în viaţa şi în lucrarea Sa, moartea Sa a venit din ura, gelozia şi nedreptatea oamenilor.

De la rugăciunile agonizante din Ghetsimani şi până la arestarea, „judecata”, tortura, bătaia de joc, răstignirea şi moartea Sa, Isus a îndurat multă durere, cruzime, răutate şi asuprire. Toate acestea au fost accentuate de nevinovăţia, puritatea şi bunătatea Celui care a suferit totul: „S-a dezbrăcat pe Sine însuşi şi a luat un chip de rob, făcându-Se asemenea oamenilor. La înfăţişare a fost găsit ca un om, S-a smerit şi S-a făcut ascultător până la moarte, şi încă moarte de cruce” (Filipeni 2:7,8). Dacă privim din perspectiva istoriei mântuirii, putem vedea frumuseţea jertfei lui Isus pentru noi, dar nu ar trebui să uităm de crudele suferinţe şi de nedreptăţile pe care le-a îndurat.

`5. Ce spunea profeţia despre ce avea să sufere Isus, cel nevinovat, pentru cel vinovat? Cum ne ajută să înţelegem prin ce a trecut El în locul nostru? Isaia 53:3-6`

Prin Isus, Dumnezeu ştie cum este să fii victima răutăţii şi a nedreptăţii. Execuţia unui om nevinovat este o crimă odioasă, cu atât mai mult uciderea Fiului lui Dumnezeu. El S-a identificat cu noi atât de mult în starea noastră stricată şi decăzută, încât nu ne putem îndoi de înţelegerea, mila şi credincioşia Sa: „Căci n-avem un Mare-Preot care să n-aibă milă de slăbiciunile noastre, ci unul care în toate lucrurile a fost ispitit ca şi noi, dar fără păcat” (Evrei 4:15). Ce descoperire a caracterului lui Dumnezeu! Cum am putea începe să înţelegem vestea bună despre Dumnezeu, arătată la cruce?

`În tot ceea ce facem pentru Domnul, în special când mergem la cei în nevoie, ar trebui ca moartea lui Isus, ca Înlocuitor al nostru -, dar şi al celor pe care dorim sa îi ajutam – sa fie în centrul misiunii noastre?`