---
title:  La templu – închinare şi profanare
date:  14/08/2019
---

Când citim relatările despre Isus în Evanghelii, adesea suntem atraşi de blândeţea care îl caracteriza pe Isus – grija Lui faţă de bolnavi şi copii, pildele despre cel pierdut şi despre împărăţia lui Dumnezeu. Poate de aceea suntem surprinşi de momentele în care El acţionează cu putere şi direct – în special împotriva conducătorilor religioşi din acea vreme şi împotriva practicilor lor.

`4. Care este semnificaţia faptului că următorul episod este relatat în toate Evangheliile? Matei 21:12-16; Marcu 11:15-19; Luca 19:45-48; Ioan 2:13-17`

Nu este deloc surprinzător că acest episod este inclus în fiecare dintre cele patru Evanghelii. Este un episod plin de dramatism, acţiune şi forţă. Fără îndoială că Isus era îngrijorat de modul în care era folosit templul şi de înlocuirea adevăratei închinări cu vânzarea animalelor pentru jertfă. Ce profanare a tot ceea ce trebuiau să reprezinte acele jertfe, adică moartea Sa înlocuitoare pentru păcatele acestei lumi!

O acţiune atât de directă se potriveşte foarte bine în tradiţia profeţilor evrei. Acest punct este sugerat în toate relatările din Evanghelii; fie Isus, fie scriitorul Evangheliei citează din Isaia, Ieremia sau Psalmi pentru a explica ce s-a întâmplat la acel moment. Oamenii L-au recunoscut pe Isus ca profet (Matei 21:11) şi au venit la El pe când vindeca şi învăţa în curtea templului după ce îi alungase pe vânzători şi schimbătorii de bani. Oamenii de rând găseau vindecare în atingerea Sa şi speranţa înflorea în inimile lor când îi ascultau învăţăturile.

Dar şi conducătorii religioşi L-au recunoscut pe Isus ca profet, ca pe cineva care era periculos pentru puterea lor şi pentru stabilitatea statutului lor social, şi au complotat să îl omoare, la fel cum se făcuse şi profeţilor din vechime (Luca 19:47,48).

`Ca membri ai bisericii, cum ne putem face partea pentru ca bisericile noastre să nu ajungă să trebuie să fie curăţite ca templul din zilele lui Hristos? Ce pericole spirituale ar trebui să evităm şi cum?`