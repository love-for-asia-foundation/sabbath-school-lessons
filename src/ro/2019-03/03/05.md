---
title:  O zi a vindecării
date:  17/07/2019
---

Deşi viziunea iniţială despre Sabat şi păzirea lui era cuprinzătoare şi îi includea pe toţi, când Isus a fost pe pământ, pentru mulţi conducători religioşi, Sabatul devenise cu totul altceva. În loc să fie o zi de libertate şi egalitate, ajunsese o zi plină de reguli şi restricţii omeneşti, tradiţionale. Domnul Isus a stat împotriva acestor atitudini, în special când îi erau impuse.

Si a arătat acest lucru în special prin multele minuni de vindecare făcute în Sabat. Ar părea că El a vrut să demonstreze ceva important în legătură cu Sabatul. Adesea, Isus a făcut comentarii despre cât de potrivit era să se facă vindecări în Sabat şi fariseii au folosit afirmaţiile Lui ca pe un motiv de a căuta să-L omoare.

`4. Citeşte următoarele relatări despre vindecări făcute de Isus în Sabat. Care sunt cele mai semnificative lucruri pe care le observi în aceste relatări? Matei 12:9-13; Marcu 1:21-26; 3:1-6; Ioan 9:1-16`

Isus a confirmat că Sabatul este important. Noi trebuie să punem graniţe în jurul Sabatului pentru a-l păzi într-un mod special şi pentru a permite ca acest timp săptămânal să fie o ocazie de a creşte în relaţia noastră cu Dumnezeu, cu familiile noastre, cu biserica şi cu cei din jur. Dar păzirea Sabatului nu ar trebui să fie în mod egoist doar pentru noi. Isus spunea: „De aceea este îngăduit a face bine în zilele de Sabat” (Matei 12:12).

Mulţi membri ai bisericii fac o lucrare bună, ajutându-i pe alţii. Dar mulţi dintre noi simţim că ar trebui să facem mai mult. Ştim că Dumnezeu Se îngrijeşte de cei în suferinţă, de cei asupriţi sau uitaţi şi la fel ar trebui să ne îngrijim şi noi de ei. Deoarece ni s-a poruncit să nu ne facem lucrul nostru obişnuit şi pentru că suntem liberi de presiunile din timpul săptămânii, în Sabat avem timp să ne concentrăm pe grija faţă de ceilalţi ca fiind o cale de a păzi Sabatul în mod adevărat şi activ: „Potrivit cu porunca a patra, Sabatul a fost dedicat odihnei şi închinării religioase. Orice activitate seculară trebuia suspendată, dar faptele de milă erau în armonie cu planul Domnului… A-i uşura pe cei chinuiţi şi a-i mângâia pe întristaţi este o lucrare a iubirii ce onorează ziua sfântă a lui Dumnezeu.” – Ellen. G. White, Lucrarea de binefacere, p. 77

`Tu ce faci pentru binele celorlalţi în Sabat?`