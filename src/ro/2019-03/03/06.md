---
title:  Odihna Sabatului pentru pământ
date:  18/07/2019
---

Sabatul era parte integrantă a ciclului vieţii pentru poporul Israel. Dar principiul Sabatului nu se referea doar la o zi în fiecare săptămână, ci includea şi o odihnă specială la fiecare al şaptelea an, culminând cu anul jubiliar după ce treceau de şapte ori şapte ani, adică anul al cincizecilea.

`5. Ce este remarcabil în următoarea îndrumare? Cum ai putea include un astfel de principiu în viaţa şi munca ta? Leviticul 25:1-7`

Anul sabatic prevedea ca terenurile agricole să rămâne nelucrate un an. Este un act remarcabil de administrare a terenului şi înţelepciunea acestei practici agricole a fost recunoscută la scară largă.

Al şaptelea an era important şi pentru sclavi (Exodul 21:1-11). În cazul în care vreun israelit era atât de îndatorat, încât ajungea să se vândă, trebuia să fie eliberat în al şaptelea an. Tot astfel, datoriile mari trebuiau anulate la sfârşitul celui de-al şaptelea an (Deuteronomul 15:1-11).

În pustie, israeliţii trebuiau să creadă că Domnul le va da mană; acum, prin nelucrarea pământului un sezon, ei dovedeau încredere că Dumnezeu va oferi suficient în anul anterior şi din ceea ce pământul producea singur în anul sabatic. În mod asemănător, eliberarea sclavilor şi anularea datoriilor era un act de îndurare, dar şi de încredere în puterea lui Dumnezeu de a purta de grijă. Israeliţii trebuiau să înveţe că nu puteau să îi asuprească pe ceilalţi ca să îşi poarte de grijă lor înşişi.

Principiile şi modelul Sabatului trebuiau să fie strâns întrepătrunse în societatea israelită ca întreg. Tot aşa şi acum, păzirea Sabatului ar trebui să fie o disciplină spirituală care să ne transforme toate celelalte zile. În sens practic, Sabatul este un mod de a aplica în viaţă îndemnul lui Isus de a căuta mai întâi împărăţia Sa: „Tatăl vostru cel ceresc ştie că aveţi trebuinţă de ele… şi toate aceste lucruri vi se vor da pe deasupra” (Matei 6:32,33).

`Ce ar trebui să fie diferit în celelalte şase zile ale săptămânii datorită păzirii Sabatului? Dacă eşti lacom, egoist şi nepăsător de duminică până vineri, mai contează dacă în Sabat nu eşti aşa? (Sau poţi să fii doar în Sabat altfel decât în restul săptămânii?)`