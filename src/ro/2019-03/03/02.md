---
title:  Suficientă mană
date:  14/07/2019
---

După generaţii de robie şi degradarea adusă de o astfel de stare asupra poporului Său asuprit, Dumnezeu a încercat să îi înalţe pe israeliţii eliberaţi de curând, îndreptându-le atenţia spre un mod mai bun de a trăi şi dându-le legi pentru o ordine mai bună în noua lor societate. Dar acest proces a început printr-o lecţie dată sub forma unei pilde practice şi instructive.

Israeliţii au mers prin pustie timp de patruzeci de ani, iar continua dovada vizibilă a grijii lui Dumnezeu şi altruismul practic ar fi trebuit să devină parte a culturii societăţii israeliţilor. Lecţia a venit prin mană, aliment care apărea în fiecare dimineaţă pe pământ în jurul taberei lor.

`1. Care crezi că este semnificaţia menţionării măsurii exacte pentru fiecare persoană? Exodul 16:16-18`

În 2 Corinteni 8:10-15, Pavel face referire la această istorisire ca fiind un exemplu al modului în care să dăruiască creştinii: „în împrejurarea de acum, prisosul vostru să acopere nevoile lor, pentru ca şi prisosul lor să acopere, la rândul lui, nevoile voastre, aşa ca să fie o potrivire” (vers. 14).

Lecţia pentru israeliţi, şi pentru noi, era că Dumnezeu oferise suficiente provizii pentru poporul Său şi pentru creaţia Sa. Dacă am lua doar cât avem nevoie şi am fi gata să împărţim cu ceilalţi surplusul, cu toţii ar avea de ajuns. Luând doar cât le trebuia pentru o zi, trebuiau să creadă că în ziua următoare vor primi din nou. Cei asupriţi, aşa cum erau robii israeliţi, au tendinţa să se concentreze pe supravieţuire, dar Dumnezeu dorea să le demonstreze că pot avea o viaţă de încredere, generozitate şi dăruire.

Dar mai era o dimensiune, mai remarcabilă, a acestei practici. în fiecare vineri cădea o porţie dublă de mană şi doar vinerea poporul putea să strângă mană în plus, ca pregătire pentru Sabat. Această măsură specială pentru Sabat a devenit o modalitate în plus prin care ei să înveţe să se încreadă în Dumnezeu pentru toate nevoile lor. Porţia aceasta de mană în plus, un har din partea lui Dumnezeu, îi ajuta să se bucure pe deplin de odihna făgăduită în Sabatul zilei a şaptea.

`Ce putem face vinerea care să ne ajute să ne bucurăm mai mult de lucrurile pe care ni le oferă Dumnezeu în Sabat?`