---
title:  O zi a egalităţii
date:  16/07/2019
---

Un lucru care pare destul de evident şi doar la o citire rapidă a Celor Zece Porunci din Exodul 20 şi Deuteronomul 5 este că porunca a patra este cea mai detaliată. Dacă unele porunci sunt enunţate chiar şi numai în trei cuvinte în unele versiuni (în ebraică, unele doar în două cuvinte), porunca a patra dă loc la de ce, cum şi cine cu privire la aducerea-aminte de ziua Sabatului.

`3. Ce spune porunca despre slujitori şi străini, chiar şi despre animale, şi la ce se referă? Exodul 20:8-11`

Dintre toate detaliile despre Sabat este remarcabil accentul pus pe ceilalţi. Sigve K. Tonstad susţine că acest fel de poruncă este unică între toate culturile lumii. Porunca despre Sabat, explică el, „prioritizează de jos în sus şi nu privind în jos din vârf, ţinându-se seama în primul rând de cei mai slabi şi vulnerabili membri ai societăţii. Cei care au cea mai mare nevoie de odihnă – robii, străinii din casă şi animalele de povară – sunt scoşi în evidenţă printr-o menţiune specială. Cei mai puţin privilegiaţi, chiar şi animalele necuvântătoare, găsesc un aliat în odihna zilei a şaptea.” – The Lost Meaning of the Seventh Day, Michigan: Andrews University Press, 2009, pp. 126-127

Porunca se concentrează pe ideea că toţi ar trebui să se bucure de ziua Sabatului. În lumina Sabatului, toţi suntem egali. Dacă în timpul săptămânii tu eşti angajator, nu ai nicio autoritate să îi obligi pe angajaţii tăi să lucreze în Sabat. Motivul: Dumnezeu le-a dat şi lor o zi de odihnă. Dacă eşti angajat – sau chiar rob – în toate celelalte zile, Sabatul îţi reaminteşte că şi tu ai fost creat şi răscumpărat de Dumnezeu şi El te invită să sărbătoreşti acest lucru în alt mod decât prin îndeplinirea datoriilor obişnuite. Chiar şi cei care nu păzesc Sabatul – „străinul care este în casa ta” (Exodul 20:10) – ar trebui să beneficieze de Sabat.

Această idee ar fi fost o schimbare remarcabilă a perspectivei pentru israeliţi, care tocmai scăpaseră de robie şi marginalizare. Acum, când trebuiau să se stabilească într-o ţară a lor, Dumnezeu nu dorea ca ei să adopte obiceiurile foştilor opresori. El nu le-a dat doar legi detaliate pentru societatea lor, ci şi o amintire săptămânală puternică a faptului că suntem egali înaintea lui Dumnezeu.

`Cum le poţi spune despre Sabat celor din jurul tău, cum ar putea beneficia ei de faptul că tu păzeşti Sabatul?`