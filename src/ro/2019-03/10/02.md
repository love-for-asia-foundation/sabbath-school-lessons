---
title:  „Fiindcă atât de mult a iubit…”
date:  01/09/2019
---

Ioan 3:16 spune: „Fiindcă atât de mult a iubit Dumnezeu lumea…” – termenul din limba greacă este kosmos, adică „lumea aşa cum a fost creată, ca entitate organizată.” – CBAZS, vol. 5, p. 929. Acest verset vorbeşte despre salvarea omenirii, dar planul de mântuire are implicaţii pentru întreaga lume creată.

`1. Ce vedere mai amplă a planului de mântuire prezintă Pavel? Romani 8:20-23`

Desigur, într-un sens, mântuirea ne priveşte pe fiecare dintre noi în relaţia noastră personală cu Domnul. Dar ea înseamnă mai mult decât atât. Îndreptăţirea credinciosului nu înseamnă doar că el are păcatele iertate. În mod ideal, ea ar trebui să includă şi felul în care, prin Isus şi prin puterea Duhului Sfânt, Domnul creează familia credincioşilor, care îşi exprimă recunoştinţa pentru iertare şi asigurarea mântuirii, între altele, dând mărturie lumii despre acestea prin faptele lor bune.

`2. Cum contribuie Ioan 3:17 la o înţelegere mai cuprinzătoare a „textului de aur”? Ioan 3:16,17`

Noi înţelegem că Dumnezeu îi iubeşte şi pe alţi oameni, nu doar pe noi. El îi iubeşte pe cei pe care îi iubim şi noi şi acest fapt ne bucură. El îi iubeşte şi pe cei la inima cărora încercăm să ajungem şi recunoaşterea acestui lucru este adesea motivul pentru a ne strădui să ajungem la ei. Dar El îi iubeşte şi pe cei care ne incomodează şi chiar pe cei de care ne temem. Dumnezeu îi iubeşte pe toţi oamenii, de pretutindeni, chiar şi pe cei pe care noi nu îi simpatizăm.

Lucrul acesta îl vedem în tot ce a creat Dumnezeu. În mod repetat, Biblia ne îndreaptă atenţia spre lumea din jurul nostru ca dovadă a bunătăţii lui Dumnezeu: „Căci El face să răsară soarele Său peste cei răi şi peste cei buni, şi dă ploaie peste cei drepţi şi peste cei nedrepţi” (Matei 5:45). Însăşi viaţa este un dar de la Dumnezeu şi, indiferent de răspunsul sau atitudinea omului faţă de Dumnezeu, fiecare dintre noi este beneficiarul acestui dar.

`Cum ar trebui să se schimbe atitudinea noastră faţă de ceilalţi şi de situaţiile în care se află, ştiind că toţi sunt fiinţe create şi iubite de Dumnezeu?`