---
title:  Cele Zece Porunci
date:  08/07/2019
---

`2. Cum te ajută rezumatul pe care îl face Isus Decalogului să înţelegi mai bine fiecare poruncă atunci când o citeşti? Matei 22:37-40; Exodul 20:1-17`

Cele Zece Porunci se aseamănă cu o constituţie. După un scurt preambul în care se arată pe ce bază au fost făcute aceste afirmaţii – Dumnezeu Şi-a eliberat poporul din sclavia egipteană – documentul enumeră principiile esenţiale pe care a fost întemeiată această naţiune. În acest caz, au fost date porunci specifice despre modul în care oamenii îşi puteau exprima cel mai bine dragostea pentru Dumnezeu şi unii pentru alţii. La multe naţiuni cu o moştenire creştină, legislaţia se întemeiază pe aceste principii ale Decalogului.

Deşi multe dintre porunci sunt foarte scurte, nu ar trebui să subestimăm impactul major şi domeniul larg pe care îl acoperă fiecare. De exemplu, porunca a şasea – „Să nu ucizi” (Exodul 20:13) – rezumă şi include „toate actele de nedreptate care tind să scurteze viaţa”, dar şi „o egoistă neglijare de a îngriji de cei în nevoie sau în suferinţă” (Patriarhi şi profeţi, p. 308). În acelaşi fel, porunca a opta, „Să nu furi” (vers. 15), „condamnă comerţul cu sclavi şi interzice războaiele de cucerire”. Ea „cere plata dreaptă a datoriilor şi salariilor” şi, totodată, interzice „orice încercare de a obţine foloase personale de pe urma neştiinţei, slăbiciunii sau nenorocirii altora” (Ibidem, p. 309).

De obicei, spunem despre noi că nu suntem oameni răi, pentru că nu suntem implicaţi în crime sau în furturi. Dar, când a vorbit despre porunci, Domnul Isus a spus clar că poruncile nu sunt împlinite doar prin a nu face anumite fapte. Ci gândurile, intenţiile şi chiar faptul că nu facem ce ştim că ar trebui să facem pot însemna călcarea Legii lui Dumnezeu (vezi Matei 5:21-30).

Imaginează-ţi o societate în care fiecare poruncă din Decalog ar fi luată în serios şi trăită la literă. Ar fi o societate activă, vie, în care fiecare şi-ar exprima cu entuziasm dragostea pentru Dumnezeu, iubindu-i pe semeni şi având grijă de ei.

`De ce avem tendinţa sa citim Cele Zece Porunci în sens foarte restrâns, adesea ignorând aplicaţiile lor mai cuprinzătoare? De ce este mai uşor să punem în practică o înţelegere mai restrânsă?`