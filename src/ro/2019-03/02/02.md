---
title:  Dumnezeu aude
date:  07/07/2019
---

„Am văzut asuprirea poporului Meu, care este în Egipt, şi am auzit strigătele pe care le scoate din pricina asupritorilor lui, căci îi cunosc durerile” (Exodul 3:7).

Patru sute de ani sunt o perioadă lungă de aşteptare, în special în condiţii de sclavie tot mai dură. Dumnezeu făgăduise că Se va întoarce la poporul Său şi îl va scoate din Egipt, dar, generaţie după generaţie, Israel a rămas acolo pentru a construi bunăstarea şi prestigiul opresorilor idolatri şi, în tot acest timp, Dumnezeu părea că tace.

Apoi, Dumnezeu a intervenit într-un mod unic. El i S-a arătat într-un rug aprins undeva departe, în deşert, unui om care nu părea a fi conducător; era un prinţ fugar, un păstor smerit, pe nume Moise. El i-a dat şovăitorului Moise o misiune şi prima parte a acesteia era să se întoarcă în Egipt, la israeliţi, cu mesajul că Dumnezeu auzise şi văzuse asuprirea lor, era preocupat de ei şi că avea de gând să facă ceva pentru a le schimba situaţia în mod semnificativ.

`1. De ce era important ca Dumnezeu să înceapă aplicarea planului Său pentru Israel cu următorul mesaj? Ce ne atrage atenţia în afirmaţia lui Dumnezeu? Exodul 3:16,17`

Dumnezeu nu are doar un plan pentru o ţară mai bună, ci vrea ca poporul să nu iasă din Egipt în sărăcie. Timp de sute de ani, israeliţii au contribuit la bogăţia Egiptului. Dumnezeu a prevăzut împotrivirea de la început a lui Faraon, dar l-a asigurat pe Moise că israeliţii aveau să fie compensaţi pentru anii lor de trudă: „Voi face chiar ca poporul acesta să capete trecere înaintea egiptenilor şi, când veţi pleca, nu veţi pleca cu mâinile goale” (Exodul 3:21).

După mulţi ani de opresiune, Dumnezeu a folosit ocazia de a da naştere unei societăţi noi cu aceşti foşti sclavi. El dorea ca ei să trăiască altfel şi să înfiinţeze o societate care să dureze şi să se dezvolte. Planul Său a fost ca acest tip nou de societate să fie un model pentru naţiunile înconjurătoare şi, asemenea lui Avraam, binecuvântarea primită de la Dumnezeu să fie o binecuvântare pentru întreaga lume.

`Cât de important este pentru tine faptul că Dumnezeu vede suferinţa oamenilor şi aude strigătele lor după ajutor? Ce îţi spune acest lucru despre El? (Gândeşte-te la Exodul 4:31.)`