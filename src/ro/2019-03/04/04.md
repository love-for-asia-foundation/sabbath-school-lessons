---
title:  Angajamentul unui împărat
date:  23/07/2019
---

`3. Deşi Psalmul 101 a fost scris pentru conducători, ce sfat important putem lua din el pentru noi înşine, oricare ar fi poziţia noastră?`

Se crede că aceste versete au fost compuse de David la începutul domniei sale ca împărat al lui Israel. Posibil să fi fost adaptate din angajamentele pe care le-a luat când a devenit împărat. În experienţa sa ca luptător pentru Saul şi apoi ca fugar, el a simţit pe propria piele cât de mult rău poate face naţiunii şi familiei un împărat care o ia pe o cale greşită. David hotărâse să nu fie un astfel de conducător.

Probabil că puţini dintre noi sunt conducători politici sau naţionali, dar toţi avem posibilitatea de a-i influenţa şi încuraja pe ceilalţi. Poate la locul de muncă, prin implicare în societate, în familie sau la biserică. Ellen G. White spune: „Angajamentele lui David consemnate în Psalmul 101 trebuie să fie angajamentele tuturor acelora asupra cărora se află răspunderile vegherii influenţelor din cămin.” – Sfaturi pentru părinţi, educatori şi elevi, p. 119

Atunci când avem ocazia, ar trebui să fim pregătiţi să le dăm sugestii şi să înălţăm aceste principii înaintea celor care ocupă poziţii de conducere. Toţi, acolo unde ne aflăm şi în cercul nostru de influenţă, avem ocazia de a aplica principiile lui David de conducere pentru a putea fi o binecuvântare pentru ceilalţi.

Punctul de început pentru David a fost proslăvirea lui Dumnezeu pentru harul şi dreptatea Sa (Psalmii 101:1), care, de altfel, a devenit temelia pentru tot ce încerca David să realizeze prin conducerea sa. El a căutat să înveţe şi să practice aceste trăsături în viaţa şi în activitatea sa. Pentru aceasta, el trebuia să se împotrivească ispitelor de a comite rele, de a se lăsa corupt sau de a nu fi cinstit, care sunt capcane speciale pentru cei aflaţi în poziţii de putere şi conducere.

Ştiind cât de importanţi erau sfătuitorii buni care să îl ajute să facă binele, David promite în mod solemn să caute sfătuitori demni de încredere şi să numească slujbaşi sinceri. Conducerea lui a fost marcată de dreptate şi milă, care s-au văzut chiar şi la cei care lucrau cu şi pentru el.

`Poate că noi nu suntem în poziţia de a avea sfătuitori şi slujbaşi, dar cum putem face ca viaţa noastră să fie o influenţă care să îi ajute pe alţii să trăiască şi să conducă cu dreptate şi milă faţă de cei în nevoie?`