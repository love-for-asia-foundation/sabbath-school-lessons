---
title:  Profetul Isaia
date:  01/08/2019
---

`6. Cum ai descrie răspunsul lui Isaia la ceea ce vede în jurul său? Isaia 1:15-23; 3:13-15; 5:7,8`

Cuvântul de început al lui Isaia – primele cinci capitole – sunt un amestec de critică usturătoare a stării în care ajunseseră copiii lui Dumnezeu, avertizări cu privire la pedeapsa care urma să vină pentru că îl părăsiseră pe Domnul şi continuau să facă răul, dar şi oferte de speranţă dacă poporul alegea să se întoarcă la El şi să îşi reformeze viaţa şi societatea. Dar probabil că, în cuvintele lui, cel mai puternic este simţământul de întristare. Înţelegând cine este Dumnezeu şi ce vrea El pentru poporul Său, profetul plânge ce s-a pierdut, îi plânge pe nenumăraţii oameni care sufereau şi deplânge judecata care avea să vină asupra ţării.

Isaia continuă în aceeaşi notă în toată lucrarea sa profetică. El îndeamnă poporul să îşi amintească tot ce a făcut Dumnezeu pentru el. Totodată, el le oferă acestor oameni speranţă, arătând ce dorea să facă Dumnezeu pentru ei în viitor. Ei trebuiau să îl caute pe Dumnezeu chiar atunci, căci reînnoirea relaţiei cu El cerea pocăinţă pentru relele făcute şi schimbarea atitudinii faţă de ceilalţi.

În capitolele 58 şi 59, Isaia se întoarce specific la preocuparea pentru dreptate. El descrie din nou o societate în care „izbăvirea (în engl.: dreptatea) s-a întors îndărăt şi mântuirea a stat deoparte, căci adevărul s-a poticnit în piaţa de obşte şi neprihănirea nu poate să se apropie” (Isaia 59:14). El mai afirmă că Dumnezeu ştie aceste lucruri şi îşi va salva poporul – „Va veni un Răscumpărător!” (vers. 20).

În cartea Isaia, profetul se concentrează foarte mult asupra proclamării venirii lui Mesia, Cel care urma să restabilească în cele din urmă domnia lui Dumnezeu pe pământ şi să aducă dreptate, milă, vindecare şi restaurare în El.

`Citeşte Isaia 9:6,7; 11:1-5; 42:1-7 şi 53:4-6. Cum se încadrează aceste profeţii în înţelegerea pe care o ai despre viaţa, lucrarea şi moartea Domnului Isus? Ce sugerează aceste profeţii cu privire la scopul venirii Sale în această lume?`