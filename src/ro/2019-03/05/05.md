---
title:  Profetul Ezechiel
date:  31/07/2019
---

Dacă am întreba un grup de creştini care sunt „păcatele Sodomei”, probabil că mulţi ar începe să enumere păcate sexuale şi alte forme de imoralitate. Geneza 19:1-13 ne prezintă o societate stricată, depravată, pregătită pentru distrugere. Totuşi răspunsul este mai complicat. Ezechiel spune: „Iată care a fost nelegiuirea surorii tale Sodoma: era îngâmfată, trăia în belşug şi într-o linişte nepăsătoare, ea şi fiicele ei, şi nu sprijinea mâna celui nenorocit şi celui lipsit” (16:49). Cu siguranţă că Dumnezeu nu putea trece cu vederea imoralitatea din acea cetate, dar Ezechiel scoate în evidenţă nedreptatea economică şi neglijarea celor în nevoie. Oare este posibil ca, în ochii lui Dumnezeu, aceste păcate să fie la fel de rele?

Venite după Amos, Mica şi Isaia, primele prorocii ale lui Ezechiel avertizează despre distrugerea viitoare. Totuşi, după ce Ierusalimul cade în mâinile babilonienilor şi poporul este luat în captivitate, atenţia lui se îndreaptă mai mult asupra făgăduinţelor lui Dumnezeu de restaurare.

`5. Ce spune Dumnezeu despre conducătorilor corupţi din Israel? Cum se comportă ei faţă de cea mai slabă „oaie” şi care sunt metodele Lui? Ezechiel 34:2-4,7-16`

Deşi au fost foarte răi, încât au fost comparaţi cu Sodoma, totuşi Dumnezeu încerca să ajungă la inima lor în speranţa că se vor întoarce din răutatea lor. În planul reînnoit al lui Dumnezeu pentru poporul Său, ei urmau să se întoarcă în ţara lor, Ierusalimul avea să fie restaurat şi templul, rezidit. Sărbătorile date de Dumnezeu urmau să fie ţinute şi ţara avea să fie împărţită din nou în mod echitabil între oameni ca moştenire a lor (Ezechiel 47:13 – 48:29). Pare evident că intenţia lui Dumnezeu a fost ca planul Său pentru popor, aşa cum i-a fost dat lui Moise şi poporului Israel după eliberarea din Egipt, să fie aplicat din nou la întoarcerea poporului Său din captivitate. Aici se includea grija pentru cei mai slabi, dar şi faţă de străini.

`Cât de important este pentru tine că Domnul este un Dumnezeu care oferă a doua şansă – şi mai multe – chiar şi atunci când poporul Său a ales greşit?`