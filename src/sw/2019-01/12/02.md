---
title:  Babeli Kahaba
date:  17/03/2019
---

`Soma Ufunuo 17:1, Yeremia 51:13 huonesha kwamba “maji mengi” ambayo Babeli ameyakalia ni mto Frati. Kwa mujibu wa Ufunuo 17:15, maji mengi huwakilisha nini?`

Mwanamke katika Biblia ni ishara ya watu wa Mungu. Katika Ufunuo, kanisa la kweli la Mungu linaoneshwa kama mwanamke safi (Ufu. 12:1, 22:17). Hivyo kahaba huwakilisha watu waasi na wasio waaminifu. Katika Ufunuo 17:5, kahaba huyu anabainishwa kama Babeli Mkuu. Kama vile ambavyo Babeli ya zamani ilitegemea Mto Frati kwa ajili ya uhai wake, ndivyo Babeli ya siku za mwisho itakavyotegemea msaada wa umati wa watu ili kushurutisha mipango yake.

`Soma Ufunuo 17:2 pamoja na Ufunuo 14:8, Ufunuo 18:2, 3. Ni makundi gani mawili ya watu yamebainishwa kwamba yanajihusisha kwenye uhusiano haramu na Babeli ya siku za mwisho, na kushawishiwa nayo?`

Kundi la kwanza ni wafalme wa dunia, mamlaka za kisiasa zinazotawala. Wanaoneshwa wakiwa kwenye uhusiano wa uasherati na Babeli kahaba. Katika Agano la Kale, lugha ya uasherati inatumika mara kwa mara ili kuelezea jinsi Israeli iliyoasi ilivyomwacha Mungu na kugeukia ibada ya sanamu (Isa. 1:21, Yer. 3:1–10). Uhusiano wa uasherati kati ya wafalme wa dunia na kahaba huwakilisha muungano haramu kati ya Babeli ya siku za mwisho na mamlaka za kisiasa zinazotawala.

Kundi la pili katika uhusiano huu haramu pamoja na Babeli kahaba ni wakazi wa dunia, umati wa watu unaotawaliwa. Hawa wanaleweshwa kiroho kwa mvinyo wa uasherati wa Babeli.Tofauti na mamlaka za kisiasa zitawalazo, umati wa watu kwa ujumla unaleweshwa kwa mafundisho na desturi danganyifu za Babeli, wakidhani kwa kujidanganya kwamba angeweza kuwalinda. Watu wanapokuwa wamelewa huwa hawafikirii vizuri na hutawaliwa kirahisi (angalia Isa. 28:7). Ulimwengu wote, isipokuwa masalia waaminifu, watakengeushwa.

`Katika ule mwisho hasa, kama ilivyo leo, na kama ambavyo imekuwa wakati wote, umati wa watu hupotoshwa. Hili linapaswa kutuambia nini kuhusiana na hatari za kufuata mitazamo mashuhuri, licha ya vile ilivyo mashuhuri??`