---
title:  Kahaba Ameketi Juu ya Mnyama
date:  18/03/2019
---

`Soma Ufunuo 17:3. Wakati Yohana alipoambiwa kwamba kahaba alikuwa ameketi juu ya maji mengi, hakika anamwona akiwa ameketi juu ya mnyama. Ni kwa jinsi gani ambavyo ishara ya maji na mnyama hubainisha kisahihi watetezi wa Babeli?`

Yohana anapochukuliwa katika njozi jangwani, anamwona mwanamke ameketi juu ya mnyama mwekundu sana, si juu ya maji. Wakati ambapo kahaba huwakilisha taasisi ya kidini, mnyama huwakilisha utawala wa kisiasa. Taswira ya dini ikiketi juu ya tawala za kidunia na kisiasa hudokeza mifumo miwili tofauti, jambo ambalo halikuwa hivyo zamani, pale dini na siasa vilipounganishwa. Hata hivyo, unabii huonesha kwamba hizi mbili zitaungana pamoja mwishoni mwa wakati. Dhana ya kuketi juu ya mnyama hudokeza suala la utawala; hii huonesha kwamba mfumo huu wa kidini wa siku za mwisho utatawala mamlaka za kidunia na za kisiasa.

`Ni sifa zipi bainishi za kahaba huelekeza kwa joka, mnyama wa baharini, na mnyama aibukaye kutoka nchi kavu katika Ufunuo 12 na 13?`

Kahaba anadhihirishwa akiwa amevaa mavazi ya kifahari yenye rangi ya zambarau na nyekundu na kujipamba kwa urembo wa dhahabu na vito vya thamani na lulu; hii ilikuwa desturi ya makahaba nyakati za kale ili kuchochea ushawishi wa kimapenzi (Yer. 4:30). Kama rangi ya damu, rangi nyekundu hushabihiana na tabia dhalimu ya mfumo huu wa kidini.

Vazi la kahaba pia humkumbusha mtu vazi la Kuhani Mkuu katika Agano la Kale, lililojumuisha rangi ya zambarau, nyekundu, na dhahabu (Kut. 28:5, 6). Maandishi kwenye kipaji cha uso wake vilevile hufanana na maneno, “MTAKATIFU KWA BWANA” kwenye kilemba cha kuhani mkuu (Kut. 28:36–38). Kwa mwonekano wake wa kidini wa kihistoria, mfumo huu wa kidini wa siku za mwisho unakuwa wakala thabiti kabisa wa Shetani katika kuushawishi ulimwengu kujitenga na Mungu. Hata hivyo, licha ya kujitokeza kwake, mfumo huu wa kidini ni kahaba na mama wa makahaba.

Babeli kahaba anaelezewa zaidi kwamba amelewa damu ya watakatifu na wafia-dini wa Yesu waliokufa kama matokeo ya ushuhuda wao kwa Kristo. Hii huunganisha Babeli ya siku za mwisho na Ukristo ulioasi wa zama za kati huko Magharibi mwa Ulaya, ulioongozwa na upapa na kusababisha vifo vya mamilioni ya Wakristo waliodumu kuwa waaminifu kwa injili.

`Maelezo juu ya Babeli kahaba huakisi taswira ya Yezebeli katika kanisa la Thiatira (angalia Ufu. 2:20-23). Ni kwa jinsi gani mifanano kati ya wanawake hawa wawili hufafanua zaidi sifa bainishi ya Babeli ya siku za mwisho?`