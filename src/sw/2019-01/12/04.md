---
title:  Utambulisho wa Mnyama
date:  19/03/2019
---

Katika Ufunuo 17:6, 7, Yohana anashangazwa sana anapomwona kahaba huyu, pengine kwa vile anatambua kwake baadhi ya mifanano na mnyama wa baharini wa Ufunuo 13, aliyefanya vita na kuwashinda watu wa Mungu (Ufu. 13:5–7). Mateso haya yalimfanya mwanamke akimbilie nyikani katika kipindi cha miaka 1,260 ya Zama za Kati (Ufu. 12:13, 14). Japo ni kipindi cha umoja wa madhehebu, bado Waprotestanti wangefanya vyema kukumbuka mateso ya kutisha ya wakati uliopita kwa sababu, kwa mujibu wa unabii, tukio la jinsi hiyo, lililo baya zaidi, litatokea tena.

`Soma Ufunuo 17:8. Linganisha maneno ya andiko hili katika Ufunuo 13:8. Ni kwa jinsi gani Ufunuo 13:3 hufafanua awamu tatu za uwepo na utendaji wa mnyama?`

Mnyama mwekundu anabainishwa kuwa ndiye aliyekuwepo, na hayupo, naye atapanda kutoka kuzimuni na kwenda katika uharibifu. Kirai hiki chenye vipengele vitatu, kwanza kabisa ni igizo la jina la kiungu, Yehova –“aliyeko na aliyekuwako na atakayekuja” (Ufu. 1:4; angalia pia Ufu. 4:8). Pia hudokeza zaidi katika awamu tatu za uwepo ambazo mnyama amepitia:

(1) Mnyama “alikuwepo,” kwa vile alitokea katika wakati uliopita. Hii huzungumzia utendaji wa mnyama wakati wa kipindi cha siku 1,260 za unabii (angalia Ufu. 13:5).

(2) “Hayupo.” Kufuatia jeraha lake la mauti (angalia Ufu. 13:3), mnyama huyu alifikia awamu ya kutoweka, angalau kama mtesaji, mnamo mwaka 1798. Alitoweka kwa wakati fulani kutoka katika jukwaa la ulimwengu; lakini alisalimika.

(3) Hatimaye, baada ya kupona kwa jeraha la mauti, mnyama huyu atakuwa hai tena katika ghadhabu kamili ya kishetani.

Ufunuo 17 humwelezea mnyama wa Ufunuo 13:1–8 katika wakati wa uponywaji wa jeraha lake la mauti. Babeli kahaba anaketi vilevile juu ya mnyama huyu aliyefufuka. Kwa mara nyingine tena kutakuwa na muungano wa muda mfupi wa dini na siasa, kama ulivyokuwepo wakati wa Zama za Giza, na mateso yatatokea tena.

`“Hebu upinzani utokee, hebu ushupavu na kukosa kuwavumilia wengine kutawale tena, hebu mateso yachochewe, na ndipo watu wenye mioyo vuguvugu na wanafiki watayumba na kuiacha imani; lakini Mkristo wa kweli atasimama imara kama mwamba, imani yake ikiwa thabiti, tumaini lake likiwa angavu zaidi, kuliko katika siku za mafanikio.”—Ellen G. White, The Great Controversy, uk. 602. Ni onyo gani tupaswalo kuchukua kutokana na maneno haya kuhusu vile ambavyo uzoefu wetu wa Kikristo unapaswa kuwa sasa, hata kabla matukio ya mwisho hayajajidhihirisha?`