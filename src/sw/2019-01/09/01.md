---
title:  Shetani na Washirika Wake Wawili
date:  23/02/2019
---

### Soma Kwa Ajili ya Somo la Juma Hili
Ufunuo 13, Ufu. 17:8, Dan. 7:24, 2 Thes. 2:2–12, Ufu. 12:14–16, 1 Wafalme 18:38.

> <p>Fungu la Kukariri</p>
> “Joka akamkasirikia yule mwanamke, akaenda zake afanye vita juu ya wazao wake waliosalia, wazishikao amri za Mungu, na kuwa na ushuhuda wa Yesu; naye akasimama juu ya mchanga wa bahari”(Ufunuo 12:17).

Ufunuo 12 huhitimisha kwa picha ya Shetani mwenye hasira akijiandaa kupambana na watu wa Mungu waaminifu. Sura ya 13 humwonesha akijiandaa kwa ajili ya vita vya mwisho, lakini kwa msaada wa washirika wake wawili, wote wakiwa wameoneshwa kama wanyama wakali. Kinyume na Utatu Mtakatifu (angalia Ufu. 1:4–6), tawala hizi mbili zinaunda ushirika wa utatu mchafu ulioungana katika kupinga shughuli za Mungu za wokovu na katika kujaribu kujipatia utii wa ulimwengu.

Neno la tahadhari ni muhimu. Hadi hapa, tumeshughulika na unabii ambao tayari ulitimia zamani. Kuanzia hatua hii na kuendelea tunashughulikia zaidi, lakini si pekee, na unabii ambao bado ungali ukielekea kutimia. Kupitia mafunuo haya, Mungu anatuonesha kile kitakachotokea katika wakati wa mwisho ili tusije kushtukizwa.

Hata hivyo, lazima tukumbuke kwamba wakati ambapo unabii huu hutuambia mambo yatakayotokea mwishoni, hautuambii lini na jinsi gani hasa matukio ya mwisho yataibuka. Kwa hiyo, hatuna budi kuwa makini ili tusikisie zaidi ya vile unabii unavyotuambia. Hebu tusisahau kwamba unabii wa Ufunuo una makusudi ya kivitendo: kutufundisha jinsi ya kuishi leo na kuandaliwa kwa ajili ya wakati ujao.

_*Jifunze somo la juma hili ukijiandaa na Sabato ya Machi 2._