---
title:  Chapa ya Mnyama
date:  28/02/2019
---

Ufunuo 13 huonesha kwamba mnyama mfano wa mwanakondoo atakuwa na jukumu kuu katika zahama ya mwisho. Utawala huu wa ulimwengu utaanzisha mfumo wa ulimwengu mzima utakaoakisi Ukristo wa zama za kati kwa ajili ya kusudi la kutawala imani za watu.

`Soma Ufunuo 13:16, 17 pamoja na Kum. 6:4–8. Kuweka chapa kwenye kipaji cha uso na kwenye mkono wa kuume na vipaji vya nyuso kunahusianaje na amri za Mungu?`

Watu wa matabaka yote ya kijamii watashinikizwa kupokea chapa ya mnyama katika mkono wao wa kuume au kwenye vipaji vya nyuso zao. Kupokea chapa hii humaanisha kujiunga upande wa mnyama. Kama vile ambavyo muhuri huwatambulisha walio wa Mungu (Ufu. 14:1), vivyo hivyo chapa ya mnyama huwatambulisha wale wanaomwabudu mnyama. Chapa ya mnyama si alama yoyote inayoonekana. Kuwekwa kwake katika mkono wa kuume au kipaji cha uso kunatokana na maagizo ambayo Musa aliwapatia Waisraeli wafunge sheria ya Mungu iwe kama ishara kwenye mkono wao au kwenye kipaji cha uso (Kum. 6:8). Hii hupendekeza kwamba chapa katika kipaji cha uso inahusiana na kuhimiza sheria ya Mungu akilini, na katika mkono wa kuume huhusiana na tabia, kile wafanyacho watu.

Masuala ya msingi katika zahama ya mwisho yatakuwa ibada na utii kwa Mungu katika kutunza amri Zake (Ufu. 14:12). Amri ya Sabato kwa namna mahususi itakuwa kipimo cha uaminifu na utii kwa Mungu. Kama ambavyo Sabato ni ishara maalum bainishi ya utii wa watu wa Mungu waaminifu (Eze. 20:12), halikadhalika chapa ya mnyama ni ishara ya utii kwa mnyama.

Chapa ya mnyama ni shambulio la moja kwa moja dhidi ya amri ya nne. Huwakilisha kitendo cha kuweka amri za mwanadamu mahali pa amri za Mungu. Ushahidi mkuu kabisa wa ukweli huu ni agizo la Jumapili lililoanzishwa na mwanadamu (angalia Dan. 7:25) kama siku ya ibada badala ya Sabato ya siku ya saba, siku iliyoamriwa kwenye Maandiko. Tunamwabudu Bwana kama Muumbaji; na Sabato ya siku ya saba, tangu mwanzo wa ulimwengu wetu, imesimama kama ishara halisi ya sifa Yake ya uumbaji. Jaribio la kubadili ishara ya uumbaji wa Mungu kwenda katika siku nyingine ni jaribio la kujitwalia kazi na mamlaka ya Mungu Mwenyewe.

` Linganisha matukio katika Ufunuo 13:14–18 pamoja na Danieli 3:1–7. Ni mifanano gani tuwezayo kuipata katika kisa hicho, na nini kitakachotokea mwishoni mwa wakati?`