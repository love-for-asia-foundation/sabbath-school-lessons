---
title:  Sanamu ya Mnyama
date:  27/02/2019
---

`Soma Ufunuo 13:12, 13. Ni kwa jinsi gani 1 Wafalme 18:38, 1 Wafalme 2:3 hutusaidia kuelewa asili ya utendaji mdanganyifu wa mnyama husika—mkubwa miongoni mwao ni kufanya moto ushuke kutoka mbinguni?`

Mwishoni mwa wakati, mnyama mithili ya mwanakondoo anaanza kutumia mamlaka ya mnyama wa kwanza, hivyo akitenda katika namna ya Roho Mtakatifu. Kama vile ambavyo Roho Mtakatifu anatumia mamlaka ya Kristo, akiwaelekeza watu Kwake (Yn. 15:26), utawala huu wa kidunia hutumia mamlaka yote ya mnyama wa baharini, akiwaelekeza watu kwake.

Huku akimtumikia mnyama wa kwanza, mnyama mithili ya mwanakondoo huwafanya watu wakaao duniani wamsujudie mnyama wa kwanza. Andiko linaonesha kwamba hili hushabihiana na uponyaji wa jeraha la mauti la mnyama. Ni kwa jinsi gani mnyama mfano wa mwanakondoo ataufanya ulimwengu umsujudie mnyama wa baharini? Mwanzoni, kwa kutumia ishara za miujiza kama njia ya ushawishi (Ufu. 13:13, 14), na, katika hatua ya mwisho, ushurutishaji (Ufu. 13:15–17).

Kupona kwa jeraha la mauti la mnyama wa baharini hudokeza juu ya kurejeshwa kwa mfumo wa kidini wa zama za kati. Kwa njia ya miujiza, mnyama mfano wa mwanakondoo anaweza kuwashawishi wakazi wa dunia ili kumfanyia sanamu mnyama aliyepata jeraha la mauti.

Sanamu ni nakala ya uhalisia fulani. Ulimwengu utaongozwa kuunda mfumo wa kidini utakaorudufu, kwa namna fulani, ule wa Zama za Kati. Watu watakubali miujiza hiyo danganyifu kama udhihirisho wa nguvu ya kiungu. Pale mamlaka za kiraia na kisiasa zinapojiunga na taasisi kuu za kidini ili kulazimisha dini kwa watu, ndipo sanamu ya mnyama itaundwa.

Soma Ufunuo 13:14, 15, na kisha zingatia jinsi lugha iliyotoholewa katika Mwanzo 2:7 inavyoelezea namna kupewa pumzi kwa sanamu ya mnyama ikiiwezesha kutenda kazi. Kwa kutumia lugha ya Mwanzo 2:7, unabii hutuambia kwamba mnyama mfano wa mwanakondoo atafanya sanamu ya mnyama itende kwa jinsi ileile ambayo Mungu alitenda katika kuhuisha na kuwaumba wanadamu. Kwa njia ya ushawishi wa shurti, watu wa ulimwengu watahadaiwa ili kukiri na kukubali mamlaka ya mnyama wa kwanza.

` Endapo Mungu Mwenyewe alikataa kushurutisha ibada na utii wetu, na hata alikuwa radhi kwenda msalabani badala ya kushurutisha ibada na utii, hii hutuambia nini kuhusu jinsi ambavyo muungano wa tawala hizi za mwisho za uovu zitakavyokuwa?`