---
title:  Mnyama Aibukaye Kutoka Nchi Kavu
date:  26/02/2019
---

Nusu ya kwanza ya Ufunuo 13 huelezea utawala wa kidini wa zama za kati uliotenda kazi katika kipindi cha kinabii cha siku/miaka 1,260. Kufuatia matukio ya Mapinduzi ya Ufaransa, mfumo huu wa kidini na kisiasa ulipata jeraha la mauti. Hata hivyo, jeraha hili la kufisha hatimaye lingepona, na kuurejesha mfumo huu kuwa hai. Nusu ya pili ya sura hii hueleza jinsi uponyaji huu wa jeraha la mauti la mnyama utakavyotokea hatimaye.

`Soma Ufunuo 13:11. Zipi sifa bainishi za mnyama wa pili? Kwa kuzingatia Ufunuo 12:14–16, nini umuhimu wa ukweli kwamba mnyama huyu huibuka kutoka nchi kavu?`

Yohana anamtazama mnyama mwingine akiibuka kutoka nchi kavu. Hii hubainisha mnyama wa pili kuwa utawala wa aina ileile sawa na mnyama aliyepita. Hata hivyo, tofauti na mnyama wa kwanza, aliyekuwa na mwonekano wa kutisha, mnyama wa nchi kavu hana madhara. Ana “pembe mbili mfano wa Mwana-Kondoo” (Ufu. 13:11). Mwanakondoo katika Ufunuo ni alama pekee inayomwakilisha Kristo. Kwa hiyo, utawala huu wa wakati wa mwisho una mwonekano ufananao na Kristo.

Utawala huu, unaowakilishwa na mnyama mithili ya mwanakondoo aliye rafiki kwa kanisa, anaibuka kutoka eneo lililomhifadhi mwanamke/kanisa dhidi ya maji ya mafuriko kutoka joka mwishoni mwa siku 1,260 za kinabii (Ufu. 12:14–16). Ni dhahiri kwamba huyu ni mhusika mpya jukwaani, akiwa ameibuka kama utawala wa ulimwengu baada ya mnyama wa baharini kupata jeraha la mauti katika matukio ya Mapinduzi ya Ufaransa, ikiwa na maana kwamba huyu ni mhusika pekee wa wakati wa mwisho.

Hata hivyo, andiko linaonesha kwamba utawala huu mithili ya mwanakondoo hatimaye utaanza kunena kama joka, kama Ibilisi mwenyewe. Utawala wa wakati wa mwisho utakuwa mstari wa mbele katika kujaribu kufanya ulimwengu wote umwabudu mnyama wa kwanza, aliyepata jeraha la mauti. Hii huonesha kwamba mahali katika kipindi baada ya zama za kati, ambapo kwa wakati mmoja palikuwa pamelipatia kanisa hifadhi na kimbilio salama, wakati fulani patatekeleza kazi ya kutesa katika matukio ya siku za mwisho.

“Ni taifa gani la Ulimwengu Mpya ambalo katika mwaka 1798 lilikuwa likishamiri katika utawala, likionesha matarajio ya nguvu na ukuu, na kuvuta hisia za ulimwengu? Matumizi ya alama husika hayaruhusu swali lolote. Taifa moja, na taifa moja pekee, hukidhi vigezo vya unabii huu; huelekeza bila shaka kwa Nchi ya Marekani.”—Ellen G. White, The Great Controversy, uk. 440.

` Pale taifa la Marekani lilipobainishwa kwa mara ya kwanza kuwa ndiye mnyama huyu, halikuwa na hali yoyote inayokaribiana na nguvu na ushawishi wake wa sasa. Ni kwa jinsi gani ukweli huu husaidia kuthibitisha ubainishaji wa Nchi ya Marekani kama utawala unaodhihirishwa katika unabii huu?`