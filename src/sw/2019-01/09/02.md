---
title:  Mnyama Kutoka Baharini
date:  24/02/2019
---

`Soma Ufunuo 13:1–4, 8 na Ufunuo 17:8. Nini sifa bainishi za mnyama huyu, na zipi awamu za uwepo wake?`

Yohana anatazama wakati mnyama wa kutisha sana akiibuka kutoka baharini. Wakati ambapo mnyama huwakilisha utawala wa kisiasa, maelezo juu ya mnyama wa baharini huelekeza kwa utawala wa kidini na kisiasa. Bahari huwakilisha hali za dhoruba za kijamii na kisiasa zilizofuatia kuanguka kwa Himaya ya Kirumi (angalia Dan. 7:2, 3, 23, 24).

Yohana anamwelezea mnyama huyu wakati akiibuka kutoka majini. Mnyama huyu ana vichwa saba na pembe kumi, sawa na joka wa Ufunuo 12:3, ikionesha uhusiano kati ya hawa wawili. Juu ya vichwa vya mnyama huyu kuna jina la kufuru, na juu ya pembe kuna taji za kifalme. Vichwa vya mnyama huyu ni tawala alizotumia Shetani ili kuwatesa watu wa Mungu katika historia yote (angalia Ufu. 17:9–11). Jina la kufuru huelekeza katika haki ya kiungu ambayo mnyama amejitwalia. Pembe kumi huelekeza katika Danieli 7:24, zikiwakilisha mataifa yaliyoibuka kutoka katika Himaya ya Rumi baada ya kuanguka kwake.

Kadiri mnyama huyu anavyopiga hatua kutoka majini, anafanana na chui, dubu, na simba. Akiwa hivyo, mnyama huyu anajumuisha sifa bainishi za wanyama wanne (ishara za falme za ulimwengu) katika Danieli 7:2–7: Babeli, Umedi-Uajemi, Uyunani, na Rumi (Dan. 7:17). Hata hivyo, Yohana huwaorodhesha katika mpangilio kinyume, ikionesha kwamba mnyama wa baharini anahusiana na mnyama wa nne wa Danieli 7, Himaya ya Rumi.

Joka alimpatia mnyama nguvu zake, kiti chake cha enzi, na uwezo mwingi. Kama vile ambavyo Baba amempatia Kristo kiti cha enzi na mamlaka Yake (Ufu. 2:27), vivyo hivyo joka anamfawidhi mnyama huyu kama mtawala-mwenza na mwakilishi wake duniani. Hii huthibitisha kwamba mnyama wa baharini ni mshirika wa pili wa utatu wa kishetani, akijaribu kuchukua nafasi ya Yesu Kristo akilini na mioyoni mwa watu.

Ufunuo 13:5 hueleza kwamba kipindi cha utendaji wa mnyama huyu ni muda wa kinabii wa miezi 42, au siku 1,260, ikiwa na maana ya miaka. Awamu hii inakoma pale ambapo mojawapo ya vichwa vya mnyama huyu kinapata jeraha la mauti, ikisababisha kufa kwa muda kitambo tu kwa mnyama huyu. Baada ya kupona jeraha, mnyama huyu anakuwa hai tena. Jambo hili huufanya ulimwengu ustaajabu, na hivyo wanamsujudu joka pamoja na mnyama.