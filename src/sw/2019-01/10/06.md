---
title:  Ujumbe wa Malaika wa Tatu
date:  07/03/2019
---

`Ufunuo 14:12 huwadhihirishaje watu wa Mungu waaminifu?`

Tofauti na watu hawa, Ufunuo 14:9, 10 huonya juu ya hatima ya wale wanaokabiliana na ghadhabu ya Mungu. Katika Agano la Kale, kumiminwa kwa ghadhabu ya Mungu kumeelezewa kiishara kama kunywa mvinyo kutoka kwenye kikombe (Yer. 25:15, 16). Ukali wa hukumu kwa wale wanaomwabudu mnyama unaelezewa kama kunywa mvinyo wa ghadhabu ya Mungu uliotengenezwa pasipo kuchanganywa na maji kwenye kikombe. Mara nyingi watu wa zamani walichanganya mvinyo na maji ili kupunguza nguvu yake ya kulevya. Ili kuongeza uwezo wake wa kulevya, mvinyo usiozimuliwa kwa maji ulichanganywa na viungo na vikolezo. Mchanganyo huu wa mvinyo usiozimuliwa huwakilisha kumiminwa kwa ghadhabu ya Mungu katika nguvu yake kamili pasipo kuchanganywa na rehema (angalia Zab. 75:8).

`Soma Ufunuo 14:10, 11 pamoja na Ufunuo 20:10–15. Ni kwa jinsi gani Isaya 34:8–10 na Yuda 7 hubainisha zaidi kauli hii: “Na moshi wa maumivu yao hupanda juu hata milele na milele.”`

Kauli ya kuteswa kwa moto na kiberiti huzungumzia uteketezaji kamili. Moto na kiberiti ni njia ya hukumu (Mwa. 19:24, Isa. 34:8–10). Moshi wa maangamizi unaopanda juu ni taswira inayojulikana sana katika Biblia. Isaya alitabiri uangamivu ujao wa Edomu kwa moto na kiberiti: itakuwa lami iwakayo; “Haitazimwa mchana wala usiku, moshi wake utapaa milele” (Isa. 34:10). Yuda anaelezea hatima ya Sodoma na Gomora kwamba inapitia adhabu ya “moto wa milele” (Yuda 7). Maandiko haya hayazungumzii kuteketea kusiko na mwisho, kwa vile hakuna kati ya miji hii uwakao leo. Matokeo ni ya milele, si kitendo husika cha kuteketea. “Moto wa milele” katika Ufunuo huzungumzia kuteketea kabisa; kuungua kutaendelea muda mrefu wa kutosha kufanya uteketeaji huo uwe kamili kiasi kwamba hakuna chochote cha kuungua kitakachosalia.

`Ingawa tunaweza kuwa na shukrani kwa ajili ya kweli kuu kwamba mioto ya kuzimu haiwatesi milele wale waliopotea, bado adhabu ni ya kutisha kabisa. Hili linapaswa kutuambia nini kuhusu jukumu takatifu ambalo tumepewa la kuwaonya wengine kuhusu kile kinachokuja?`