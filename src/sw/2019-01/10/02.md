---
title:  Ujumbe wa Malaika Watatu
date:  03/03/2019
---

Mara tu kabla ya ule mwisho, Mungu anatuma jumbe Zake za onyo, zikioneshwa kwa ishara katika namna ya malaika watatu wanaoruka angani huku wakipaza sauti. Neno la Kiyunani kwa ajili ya malaika (angelos) humaanisha “mjumbe.” Katika Biblia, malaika mara nyingi huwakilisha watu katika huduma ya Mungu (Mal. 2:7, Mat. 11:10). Ushahidi kutoka katika Ufunuo hupendekeza kwamba malaika watatu huwakilisha watu wa Mungu ambao wamekabidhiwa ujumbe wa siku za mwisho ili watangaze ulimwenguni.

`Soma Ufunuo 14:6 pamoja na Mathayo 24:14. Ujumbe wa malaika wa kwanza hutajwa kama “injili ya milele” (Ufunuo 14:6 ). Hili hutuambia nini kuhusu maudhui na kusudi la ujumbe wa malaika wa kwanza? Kwa nini ujumbe huu ni kiini kwa yote tuyaaminiyo?`

Ujumbe huu wa kwanza wa siku za mwisho ni injili. Injili ni habari njema kuhusu Mungu, anayewaokoa wanadamu kwa msingi wa kile ambacho Yesu Kristo amewafanyia. Ujumbe wa malaika wa kwanza ni injili ya “milele” kwa sababu ni sehemu ya juhudi endelevu ya Mungu ya kuwarejesha wanadamu walioanguka, mpango ulioandaliwa hata kabla ya sisi kuwepo (2Tim. 1:9, Tito 1:2). Injili inahusisha wokovu na hukumu. Ni habari njema za wokovu kwa wale wanaoikubali, lakini pia ni onyo la hukumu kwa wale wanaokataa tumaini lipatikanalo hapo.

Malaika watatu wanabainishwa wakitangaza jumbe hizi kwa “sauti kuu” (Ufu. 14:7, 9). Ujumbe ni wa haraka na muhimu; lazima usikiwe na wote kwa sababu unahusu mustakabali wao wa milele. Ukiwa hivyo, unapaswa kutangazwa kwa kila taifa, kabila, lugha, na jamaa. Hili ni muhimu hasa kwa kuzingatia ukweli kwamba, katika wakati wa mwisho, mnyama atatumia mamlaka ambayo Shetani ameyakasimisha kwake juu ya “kila taifa, kabila, lugha, na jamaa” (Ufu. 13:7). Kama vile shughuli danganyifu za Shetani zimeenea ulimwenguni kote, ndivyo itakavyokuwa katika utangazaji wa injili katika siku za mwisho.

Jumbe hizi za malaika watatu zinatangazwa na watu wa Mungu ili kukabili roho tatu za pepo wachafu zifananazo na vyura zitokazo kinywani mwa utatu wa kishetani (Ufu. 16:13, 14). Jumbe zao zinakinzana na jumbe za malaika watatu. Hivyo, mwishoni mwa wakati, ulimwengu utawasilishiwa jumbe mbili za uamsho, kila mmoja ukiwa na lengo la kurejesha utiifu wa watu duniani.

` Tukiwa kama Waadventista wa Sabato, tunatakiwa kuupelekea ulimwengu injili. Nini ambacho wewe (naam, wewe!) unafanya ili kusaidia kufanya hilo hasa? Nini zaidi ambacho pia ungeweza kutenda?`