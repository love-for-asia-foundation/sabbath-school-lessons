---
title:  Ujumbe wa Malaika wa Kwanza, Sehemu ya 1
date:  04/03/2019
---

`Soma Ufunuo 14:7 pamoja na Mhubiri 12:13, 14. Nini maana ya “kumcha Mungu”? Ni kwa jinsi gani dhana ya kumcha Mungu inahusiana na injili, na injili inahusianaje na utunzaji wa amri za Mungu? (Angalia Rum. 7:7–13.) Kuna uhusiano gani kati ya kumcha Mungu na kumtukuza?`

Wito wa “[kumcha] Mungu, na kumtukuza” (Ufu. 14:7) hutangazwa katika muktadha wa “injili ya milele.” Utambuzi wa kile ambacho Kristo amefanya kwa ajili ya wokovu wetu huwa na matokeo ya mwitikio chanya Kwake.

Katika Ufunuo, kumcha Mungu na kumpatia utukufu vimeunganishwa pamoja (Ufu. 11:13, 15:4). Wakati ambapo ya kwanza inadokeza uhusiano sahihi na Mungu (Ayubu 1:8), ya pili hudokeza utii Kwake.

Kumcha Mungu haimaanishi kumwogopa bali kumchukulia kwa umakini wa dhati na kumpatia mahali Pake stahiki katika maisha yetu. Watu wa Mungu wa siku za mwisho ndio wamchao Mungu (angalia Ufu. 11:18, 19:5). Mtu amchaye Mungu humtukuza kwa utii wake (Kum. 5:29, Mhu. 12:13) na kuiakisi tabia ya Mungu (Mwa. 22:12).

Msukumo wa kumcha Mungu na kumtukuza ni kwamba “saa ya hukumu yake imekuja” (Ufu. 14:7). Hukumu inayodokezwa hapa ni hukumu kabla ya Marejeo, ambayo hufanyika kabla ya Ujio wa Pili. Kusudi la hukumu kabla ya Marejeo ni kukamilisha uchaguzi wetu kuhusiana na endapo tunamtumikia Mungu kweli au la (uchaguzi unaodhihirishwa kwa matendo yetu). Wakati wa hitimisho la hukumu hii, mustakabali wa kila mtu unaamuliwa (Ufu. 22:11), na Yesu atakuja kumpatia kila mtu thawabu Yake kulingana na matendo yake (Ufu. 22:12).

Hukumu katika Ufunuo 14 ni sehemu ya injili. Kwa wale walio katika uhusiano sahihi na Mungu, hukumu ni habari njema; humaanisha kuthibitishwa, wokovu, na uhuru. Hata hivyo, ni habari mbaya kwa wasio waaminifu. Ujumbe wa hukumu ijayo ni wito kwa ajili yao wamrejee Mungu na kutubu, kwa vile Mungu hapendi mtu yeyote apotee bali wote waje kwenye toba (2 Pet. 3:9).

` Ungewezaje kusimama, peke yako, katika hukumu? Matendo yako yangekuhakikishia uamuzi gani? Jibu lako hukwambia nini kuhusu hitaji kwa ajili ya injili, na kwa nini inafungamanishwa kwa kina sana kiasi hicho katika ujumbe wa malaika wa kwanza?`