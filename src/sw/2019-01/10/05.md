---
title:  Ujumbe wa Malaika wa Pili
date:  06/03/2019
---

Wakati ambapo ujumbe wa malaika wa kwanza huwataka watu wamche na kumwabudu Mungu wa kweli, ule wa pili unatangaza hukumu ya Babeli ya siku za mwisho kama mfumo bandia wa kidini.

`Soma Ufunuo 14:8 pamoja na Ufunuo 18:2 na Isaya 21:9. Ujumbe wa malaika wa kwanza hutajwa kama “injili ya milele” (Ufunuo 14:6 ). Kurudiwa mara mbili kwa neno “umeanguka” huelekeza katika uhakika wa ukomo wa Babeli. Kwa nini Babeli inaelezewa kuwa tayari imeanguka ingawa anguko lake litatokea wakati ujao?`

Hapa Babeli inatajwa kama mji mkubwa. Sababu ya hili ni kwamba ishara ya Babeli katika Ufunuo imejengwa katika Babeli ya kihistoria kama utawala mwovu uliompinga Mungu na kuwatesa watu Wake. Isaya 14:12–15 huilinganisha Babeli na Shetani na jaribu lake la kujifanya kuwa sawa na Mungu. Babeli ya siku za mwisho katika Ufunuo ni jina la utatu wa kishetani ikiwa imeungana na dini zingine za uongo (Ufu. 17:5). Hawa watajiingiza katika harakati ya Shetani dhidi ya watu wa Mungu (angalia Ufu. 13:11–18). Muungano huu wa dini ya uasi utaonesha ufidhuli wa Babeli ya zamani katika kujitukuza juu ya Mungu na kutafuta kujitwalia mahali Pake katika ulimwengu huu. Ujumbe wa malaika wa pili huwahakikishia watu wa Mungu kwamba mfumo huu mwovu utafikia hatima yake, kama ilivyokuwa kwa Babeli ya zamani.

`Soma tena Ufunuo 14:8  pamoja na Ufu.17:2 na Ufu. 18:3. Ni kwa jinsi gani Babeli huufanya ulimwengu unywe mvinyo wa uasherati wake? Mvinyo huu unahusu kitu gani?`

Babeli inashutumiwa kwa kuyafanya mataifa yote kunywa mvinyo wa ghadhabu ya uasherati wake. Yeremia anazungumzia Babeli kuyalewesha mataifa ya dunia (Yer. 51:7). Ufunuo 17 huibainisha Babeli ya siku za mwisho kama kahaba awafanyaye watu duniani walewe kwa mvinyo wake wa uasherati (angalia Ufu. 17:2). Hili huelekeza katika Ufunuo 13 ambako utatu wa kishetani huwashawishi watu wa dunia wamwabudu mnyama na sanamu yake (Ufu. 13:11–18). Mvinyo wa Babeli huwakilisha mafundisho ya uongo na injili ya uongo inayotangazwa na mfumo huu wa kidini ulioasi. Watu ambao wamelewa hawawezi kufikiria vizuri. Watu wanapolewa kiroho kwa sababu ya mvinyo wa Babeli, Babeli hutawala dhamiri zao na kuwashawishi wamwabudu mnyama na kuipokea chapa ya mnyama. Matokeo yake ulevi wao unapokuwa umekwisha, hufikia hatua ya utambuzi wa maamuzi na matendo yao, hata hivyo, watakuwa wamechelewa kabisa (Ufu. 17:15–17).

`Hivi ni lazima mtu aishi Babeli ili anywe mvinyo wa Babeli? Ni kwa njia gani ambapo mtu anaweza kunywa mvinyo wa Babeli?`