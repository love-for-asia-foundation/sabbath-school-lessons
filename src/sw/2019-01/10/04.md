---
title:  Ujumbe wa Malaika wa Kwanza, Sehemu ya 2
date:  05/03/2019
---

Ufunuo huonesha kwamba masuala ya msingi sana katika zahama ya mwisho ya historia ya dunia yatakuwa ibada na utii kwa Mungu, kama ilivyodhihirishwa katika utunzaji wa amri Zake (Ufu. 14:12). Watu wa ulimwengu watakuwa katika makundi mawili: wale wamchao na kumwabudu Mungu, na wale wamchao na kumwabudu mnyama.

`Pitia upya amri nne za kwanza za Dekalojia (Kut. 20:2–11).Kisha rejea Ufunuo 13. Ni kwa jinsi gani dai la mnyama kwa ajili ya ibada (Ufu. 13:15), kufanya sanamu ya mnyama ili iabudiwe (Ufu. 13:14, 15), kumkufuru Mungu na kulitukana jina Lake (Ufu. 13:5, 6), na kuipokea chapa ya mnyama (Ufu. 13:16, 17) huelekeza katika mashambulizi ya Shetani katika amri nne za kwanza za Dekalojia katika zahama ya mwisho?`

Dhana ya msingi ya amri nne za kwanza katika Dekalojia inahusiana na ibada. Ufunuo huonesha amri hizi zitakuwa kipimo cha uaminifu kwa Mungu katika zahama ya mwisho. Pambano la mwisho kati ya Kristo na Shetani litajikita bayana katika ibada na amri nne za kwanza.

Suala muhimu katika zahama ya mwisho linasisitizwa katika himizo la mwisho la ujumbe wa malaika wa kwanza. Wito wa “[kumsujudia] yeye aliyezifanya mbingu na nchi na bahari na chemchemi za maji (Ufu. 14:7) ni maneno ya mdokezo ya amri ya nne ya Dekalojia (Kut. 20:11). Hii huonesha kwamba wito wa kumwabudu Mungu Muumbaji unawasilishwa katika muktadha wa uadhimishaji wa Sabato.

Katika Dekalojia, kama ilivyo katika Biblia nzima, ibada ya kweli inahusiana kwa ukaribu na siku sahihi kwa ajili ya ibada. Sabato ya siku ya saba ni ishara maalum ya uhusiano wetu na Mungu (Kut. 31:13, Eze. 20:12). Ujumbe wa malaika wa kwanza huonesha kwamba katika wakati wa mwisho watu ulimwenguni wataitwa ili warejee kumwabudu Mungu Muumbaji wa kweli na kumpatia mahali Pake stahiki katika maisha yao. Ujumbe huu unapinga utendaji danganyifu wa Shetani wa siku za mwisho wa kuuvuta ulimwengu kuingia katika dini ya uongo na kumtumikia na kumwabudu mungu bandia. Jambo la msingi kabisa miongoni mwa haya yote litakuwa amri ya nne, Sabato ya siku ya saba.

“Wakati ambapo uadhimishaji wa Sabato bandia katika kuridhia sheria ya nchi, litakuwa dai la utii kwa mamlaka inayopingana na Mungu, utunzaji wa Sabato ya kweli, katika kutii sheria ya Mungu, ni ushahidi wa uaminifu kwa Muumbaji. Wakati ambapo kundi moja, kwa kukubali ishara ya kutii tawala za kidunia, linapokea chapa ya mnyama, lingine kwa kuchagua ishara ya kutii mamlaka ya kiungu, linapokea muhuri wa Mungu.”—Ellen G. White, The Great Controversy, uk. 605.