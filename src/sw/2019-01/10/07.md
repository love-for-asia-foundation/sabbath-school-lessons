---
title:  Tafakari Zaidi
date:  08/03/2019
---

Soma Ellen G. White, “The Final Warning,” uk. 603–612, katika The Great Controversy.

Ufunuo huonesha kwamba katika wakati wa mwisho, watu wa Mungu wanatumwa wakatangaze ulimwenguni injili ya siku za mwisho. Kazi iliyo mbele yetu huonekana kuwa ya kutisha, kwamba haiwezekani kabisa. Hata hivyo, tuna ahadi ya uwezo wa Mungu.

“Kazi kuu ya injili haitafungwa kwa udhihirisho hafifu wa uwezo wa Mungu kuliko ulivyoashiria kufunguliwa kwake….

“Ujumbe utawasilisha si sana kwa hoja bali kwa usadikisho wa kina wa Roho wa Mungu. Hoja zimewasilishwa. Mbegu imepandwa, na sasa itamea na kuzaa matunda.”—Ellen G. White, The Great Controversy, uk. 611, 612.

Hitimisho la utangazaji wa ujumbe wa Mungu wa mwisho utakuwa na matokeo ya utengano mkuu ukiwagawa watu ulimwenguni katika makundi mawili: wale walio na uhusiano na Mungu na wale wanaochagua kumfuata mnyama. Utengano huu hudhihirishwa kwa njia ya mavuno ya namna mbili: ukusanyaji wa ngano ghalani (Ufu. 14:14–16) na zabibu kwa ajili ya kukanyagwa katika shinikizo (Ufu. 14:17–20). Hii ndiyo mada ya Ufunuo 17–18.

**Maswali ya Mjadala**

`1. Fikiria hili: nani anayehubiri jumbe za malaika watatu mbali na Waadventista wa Sabato? Hili lingepaswa kutuambia nini kuhusu namna kazi yetu ilivyo muhimu? Tunaichukulia kwa umakini kiasi gani?`

`2. Kwa nini unadhani hukumu ni dhana isiyopendeka sana miongoni mwa Wakristo wengi? Je, dhana ya hukumu kabla ya Marejeo inahusikaje na Wakristo leo? Ungewezaje kuwasaidia waumini wenzako waelewe vyema zaidi maana halisi ya hukumu kabla ya Marejeo?`

`3. Fikiria suala la Sabato katika muktadha wa matukio ya mwisho. Kwa nini huleta mantiki kubwa sana kwamba Sabato ya siku ya saba, ambayo chimbuko lake ni katika juma la kwanza la Uumbaji wenyewe (Mwa. 2:2, 3), ingetekeleza jukumu hilo la msingi? Endapo suala hasa ni nani tunayemwabudu, Muumbaji wa “mbingu na nchi” (Ufu. 14:7), au mamlaka ya mnyama, na endapo Sabato ya siku ya saba ni ya zamani zaidi, ya msingi zaidi, na ishara ya hakika ya uumbaji wa “mbingu na dunia,” basi kwa nini Sabato, kama mojawapo ya amri za Mungu (Ufu. 14:12), hutenda kazi hiyo ya msingi katika zahama ya mwisho?`