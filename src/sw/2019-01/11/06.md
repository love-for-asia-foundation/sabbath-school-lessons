---
title:  Kukusanyika kwa ajili ya Vita vya Mwisho
date:  14/03/2019
---

`Soma Ufunuo 16:16. Udanganyifu wa Shetani wa siku za mwisho utakuwa na mafanikio kiasi gani katika kuwakusanya watu wa ulimwengu kwenye vita vya Har-Magedoni?`

Miujiza danganyifu ya kishetani itapata mafanikio ya ulimwengu mzima. Katika kutweza injili ya kweli, watu wataamini uongo utakaoambatana na miujiza danganyifu (angalia 2 The. 2:9–12). Watakusanyika pamoja kwenye mahali pa mfano, ambapo katika Kiebrania huitwa Har-Magedoni, ikiwa na maana ya “mlima wa Megido.” Megido ulikuwa mji wenye ngome katika Bonde la Yezreeli (au Uwanda wa Esdraeloni) chini ya kigongo cha Mlima Karmeli na lilikuwa eneo muhimu kimkakati. Uwanda wa Esdraeloni ulijulikana kwa mapambano mengi makali katika historia ya Israeli (angalia Amu. 5:19; 6:33; 2 Flm. 9:27; 2 Flm. 23:29, 30).

Ufunuo hutumia wazo hili kutoka katika historia ya Israeli ili kuonesha pambano kuu la mwisho, liitwalo Har-Magedoni, kati ya Mungu na majeshi ya uovu. Watu wa ulimwengu wanaoneshwa kama jeshi lililoungana chini ya uongozi wa shirikisho la kishetani.

Mlima wa Megido huonekana kuwa na maana ya Mlima wa Karmeli, ulio karibu na mji huu. Palikuwa mahali pa mojawapo ya mapambano muhimu zaidi katika historia ya Israeli, yaliyomhusisha nabii Eliya na manabii wa Baali (1 Wafalme 18). Zahama hii ilijikita kwenye swali kwamba nani aliye Mungu wa kweli. Moto ulioshuka kutoka mbinguni ulionesha kwamba Bwana ndiye Mungu pekee wa kweli, na ndiye pekee apaswaye kuabudiwa. Ufunuo 13:13, 14 humwonesha mnyama wa dunia akishusha moto kutoka mbinguni ili kuigiza kazi ya Mungu na kuudanganya ulimwengu wote.

Har-Magedoni si mapambano ya kijeshi yatakayofanyika mahali fulani katika Mashariki ya Kati, bali badala yake, hivi ni vita vya kiroho kati ya Kristo na nguvu za giza (angalia 2 Kor. 10:4). Suala litakalosuluhishwa kabisa katika pambano la mwisho linatafuta ufumbuzi juu ya nani aliye mtawala halali wa ulimwengu. Matokeo ya pambano la mwisho yatakuwa kama yale ya Karmeli—ushindi mkuu wa Mungu dhidi ya nguvu za giza.

`Kwa miaka mingi, watu wamekuwa wakitazama msukosuko wa kisiasa na kijeshi katika Mashariki ya Kati kama ishara za mwisho na Har-Magedoni. Licha ya tabiri nyingi, na uwekaji tarehe, Har-Magedoni kama ambavyo wameidhania haijatokea. Tunawezaje kujilinda ili tusifanye makosa ya namna hiyo kuhusiana na kufasiri matukio haya mahalia kuwa utimizwaji wa unabii wa Biblia?`