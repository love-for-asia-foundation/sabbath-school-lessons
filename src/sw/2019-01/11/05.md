---
title:  Udanganyifu Mkuu wa Mwisho wa Shetani
date:  13/03/2019
---

Ufunuo 16:12 hutuambia kwamba kusudi la kukauka kwa Frati ni kuandaa njia kwa ajili ya “wafalme watokao katika maawio ya jua.” Katika Agano la Kale, “wafalme watokao katika maawio ya jua” walikuwa Koreshi na majeshi yake wakitokea mashariki ili kuishambulia Babeli (Isa. 41:25). Kutekwa kwake kulifanya iwezekane kwa watu wa Mungu kurejea katika nchi yao (Isa. 44:27, 28). Kwa namna hiyohiyo, ishara ya kukauka kwa Frati huandaa njia kwa ajili ya ujio wa wafalme kutoka mashariki ili kuwapatia ukombozi watu wa Mungu wa siku za mwisho.

Wafalme watokao mashariki katika Ufunuo 16:12 ni Kristo na jeshi Lake la waaminifu. Wakati ambapo Yesu atarejea akiambatana na malaika wa mbinguni, Ufunuo 17:14 huonesha kwamba vita vya mwisho vitamhusisha Kristo na masalia Wake waaminifu dhidi ya majeshi ya kishetani. Katika Ufunuo 19:14 Yesu huyaongoza majeshi ya mbinguni wakiwa katika hali ya “kuvikwa kitani nzuri, nyeupe, safi” ambalo ni vazi la bibiarusi wa Mwanakondoo katika Ufunuo 19:8. Kama watendakazi wenza duniani, katika Ufunuo 7, wale 144,000 wanaoneshwa kama jeshi linalokaribia kuingia katika vita vya mwisho.

`Soma Ufunuo 16:13, 14. Nini kazi ya roho tatu za mashetani zifananazo na vyura katika maandalizi kwa ajili ya vita vya mwisho? Ni kwa jinsi gani hizi ni mifano bandia ya jumbe za malaika watatu katika Ufunuo 14`

Kukauka kwa Frati hutikisa utatu wa kishetani. Katika hatua hii, Yohana anaona zikitoka vinywani mwao roho tatu za mashetani zifananazo na vyura. Katika mapigo ya Misri, pigo la vyura lilikuwa la mwisho ambalo wachawi wa Farao waliweza kuigiza (Kut. 8:1–15). Roho tatu hizi za mashetani zifananazo na vyura ni jitihada ya mwisho ya Shetani kuigiza kazi ya Mungu. Roho tatu za mashetani zitokazo kwenye “kinywa” cha utatu wa kishetani huwakilisha mkakati wa mwisho wa Shetani. Shetani anawawezesha kutenda ishara za kustaajabisha zinazoashiria utendaji wa mnyama afananaye na mwanakondoo (angalia Ufu. 13:13, 14), ikiwa ni pamoja na umizimu. Ishara za kimiujiza ni sehemu ya mkakati wa Shetani wa siku za mwisho katika kuushawishi ulimwengu umfuate yeye badala ya Mungu wa kweli (2 The. 2:9–12).

Roho hizi tatu za mashetani hutumwa zikiwa na injili bandia ili kuushawishi ulimwengu ujiunge nao kwa ajili ya vita dhidi ya watu wa Mungu. Japo wamefadhaika na kupoteza tumaini, viongozi wa ulimwengu wanashawishika tena, wanajisalimisha kwa Shetani dhidi ya watu wa Mungu. Katika hatua hii sasa jukwaa limeandaliwa kwa ajili vita vya mwisho vinavyoelekea mwisho wa ulimwengu huu, vita vinavyoitwa Har-Magedoni.