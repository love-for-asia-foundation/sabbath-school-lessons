---
title:  Kukauka kwa Mto Frati
date:  12/03/2019
---

`Soma Ufunuo 16:12 pamoja na Ufunuo 17:1, 15. Taswira ya Frati huwakilisha nini? Nini umuhimu wa kukauka kwa Frati katika muktadha wa mapigo saba ya mwisho?`

Katika Agano la Kale, Frati ilikuwa njia muhimu sana ya msaada kwa maadui wa Israeli, Babeli na Ashuri, (Isa. 7:20, Yer. 46:10). Mto huu ulitiririka kupitia Babeli na ulikuwa muhimu kwa mji huu kwa vile ulistawisha mazao na kuwapatia watu maji. Babeli isingedumu bila Frati.

Ufunuo 17:1 huelezea Babeli ya siku za mwisho kwamba imekaa juu ya maji mwengi, pengine rejea kuhusiana na Frati (angalia Yer. 51:13). Ufunuo 17:15 hueleza kwamba maji ambayo Babeli ya siku za mwisho hukaa juu yake huwakilisha watu wanaoiunga mkono; tawala za ulimwengu mzima za kiraia, za kidunia, na kisiasa nyuma ya mfumo huu. Hata hivyo tawala hizi hatimaye zitaondoa msaada wao.

Tukio la pigo la sita huakisi kukamatwa kwa Babeli ya zamani kulikofanywa na Koreshi Mwajemi (angalia Danieli 5). Kulingana na Herodotus, mwanahistoria wa zamani, katika usiku ambapo Mfalme Belshaza na maafisa wake walikuwa na karamu, Waajemi walichepusha maji ya Frati na kuungia mji huu kupitia chini ya mto, wakiuteka mji kwa kushtukiza.

Taswira ya kukauka kwa Frati katika Ufunuo 16:12 husababisha kuanguka kwa Babeli katika siku za mwisho. Kwa vile Frati katika Ufunuo huwakilisha tawala za kiraia, kidunia, na kisiasa ulimwenguni zinazoiunga mkono Babeli, kukauka kwa Frati huashiria kuondolewa kwa msaada wao na mashambulizi yanayofuatia dhidi ya Babeli, na hivyo kusababisha anguko lake.

Kadiri watu wa ulimwengu wanavyoshuhudia mabadiliko ya ghafla katika asili (angalia Ufu. 16:10, 11), wanamgeukia Babeli kwa ajili ya usalama. Hata hivyo, pigo la tano linapokumba kiti cha mamlaka ya Babeli, wanaona ubatili wa kutafuta msaada hapo. Wanahisi kudanganywa wanageuka ili kuishambulia Babeli, na kusababisha anguko lake (angalia Ufu. 17:16). Hata hivyo, kama ambavyo tumeona, mioyo yao huendelea kuwa migumu dhidi ya Mungu na watu Wake. Katika hali hii, wanakuwa udongo wenye rutuba kwa ajili ya udanganyifu wa mwisho atakaotumia Shetani ili kuukusanya ulimwengu kwenye vita kuu dhidi ya Mungu.

`Ni kwa njia zipi umejifunza jinsi ilivyo hatari kuweka tumaini lako katika wanadamu na taasisi za kibinadamu?`