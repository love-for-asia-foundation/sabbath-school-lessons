---
title:  Mapigo Saba ya Mwisho
date:  09/03/2019
---

### Soma Kwa Ajili ya Somo la Juma Hili
Ufu. 15:1; 7:1–3; 14:9, 10; 16:1–12; 17:1; Danieli 5; Ufu. 16:16; 2 Thes. 2:9–12.

> <p>Fungu la Kukariri</p>
> “Ni nani asiyekucha, Ee Bwana, na kulitukuza jina lako? Kwa kuwa wewe peke yako u Mtakatifu; kwa maana mataifa yote watakuja na kusujudu mbele zako; kwa kuwa matendo yako ya haki yamekwisha kufunuliwa”(Ufunuo 15:4).

Ufunuo 11:18 hufanya muhtasari wa maandalizi kwa ajili ya vita vya mwisho dhidi ya masalia wa Mungu kwa namna hii: “Mataifa walikasirika.” Sasa muda umewadia ili Mungu ajibu hasira hiyo kwa kumimina hasira Yake, ghadhabu Yake, mapigo saba ya mwisho (Ufu. 15:1), juu ya wasiotubu.

Ufunuo 15 huanza kwa picha ya malaika saba wenye vitasa (bakuli) vilivyojaa ghadhabu hii ya kiungu. Lakini kabla tukio hili la kumiminwa halijafanyika, taswira ya watu wa Mungu waaminifu inawasilishwa (Ufu. 15:1–4). Wanabainishwa kwamba ni washindi dhidi ya mnyama na sanamu yake, kwamba wamesimama juu ya kitu fulani mithili ya bahari ya kioo, na wakiimba wimbo wa Musa na Mwanakondoo—ishara zote zikiwa ni kumbukumbu ya kale ya Waebrania katika fukwe za Bahari ya Shamu, wakisherehekea ushindi wa Mungu dhidi ya Wamisri (Kutoka 15).

Watakatifu hawa washindi ndio walewale wanaotajwa kama 144,000 katika Ufunuo 14:1–5. Wakiwa wamekataa chapa ya mnyama, wanalindwa dhidi ya matokeo angamizi ya mapigo saba ya mwisho. Hivi karibuni watapitia uzoefu wa badiliko la miili yao ya kufa (1 Kor. 15:51–54) nao watajiunga na watakatifu waliofufuliwa pale Yesu atakapokuja katika nguvu na utukufu (1 Thes. 4:17).

_*Jifunze somo la juma hili ukijiandaa na Sabato ya Machi 16._