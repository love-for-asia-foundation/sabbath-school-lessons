---
title:  Kumwagwa kwa Mapigo ya Mwisho
date:  11/03/2019
---

Baada ya kukoma kwa huduma ya Kristo ya maombezi katika patakatifu mbinguni, mustakabali wa kila mtu huamuliwa milele. Muda umewadia kwa wale ambao wameitweza injili kukabiliana na ghadhabu ya Mungu katika utimilifu wake.

Mapigo saba ya mwisho huakisi mapigo yaliyomiminwa juu ya Misri (Kutoka 7–11). Kama vile mapigo ya Misri yalivyowaathiri wakati Waisraeli wakihifadhiwa, vivyo hivyo mapigo manne ya awali miongoni mwa mapigo saba ya mwisho huathiri kimsingi wale wanaomwabudu mnyama, lakini huwaruka wale wanaomwabudu Mungu. Mapigo juu ya Misri yalibainisha ugumu wa moyo wa Farao na kuwaonesha Wamisri udhaifu wa miungu yao kiasi cha kutoweza kuwalinda. Vivyo hivyo, mapigo ya mwisho huzidi kushupaza mioyo ya watu wanaomwabudu mnyama na kudhihirisha udhaifu wa Babeli katika kuwalinda dhidi ya hukumu ya Mungu.

`Soma Ufunuo 16:1–11. Nini kinatokea hapa, na huoneshwaje?`

Mapigo manne ya kwanza huwakumba wakazi wa dunia kijumla. Pigo la kwanza husababisha majipu yachukizayo na yenye maumivu makali kwa wale tu wanaomwabudu mnyama. Pigo la pili na la tatu huathiri bahari na mito na chemchemi za maji, ambazo hugeuka kuwa damu. Pasipo maji ya kunywa, wanadamu waasi hawataweza kuishi. Pigo la nne huathiri jua kiasi kwamba huwaunguza watu, na kusababisha maumivu yasiyovumilika.

Maumivu yasiyovumilika yaliyosababishwa na mapigo hayalainishi mioyo ya watu ili wabadili mwenendo wao wa uasi. Badala yake, wanamlaani na kumkufuru Mungu, anayetekeleza mapigo haya. Hakuna yeyote miongoni mwao anayetubu.

Katika Ufunuo 16:10, 11 (angalia pia Ufu. 10:21–23) tunaweza kuona kwamba pigo la tano hukumba kiti cha utawala wa mnyama. Shetani ndiye aliyekasimisha utawala huo kwa mnyama (Ufu. 13:2). Sasa hata kiti cha mamlaka ya Shetani haiwezi kustahimili nguvu ya mapigo haya. Kadiri watu wanavyoteseka katika maumivu, wanatambua udhii wa Babeli wa kutoweza kuwalinda. Hata hivyo, wameelekeza akili zao dhidi ya Mungu, na hata utisho wa mapigo hauwezi kubadilisha mioyo yao.

`Tunawezaje kudumisha mwenendo wa kuwa karibu zaidi na Bwana kiasi kwamba janga linapotokea, tunajua kina cha upendo wa Mungu kiasi cha kumtumaini hata katikati ya mateso?`