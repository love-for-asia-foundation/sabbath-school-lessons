---
title:  Tafakari Zaidi
date:  15/03/2019
---

“Matukio ya kuogofya yenye asili ya kimiujiza hivi karibuni yatadhihirishwa angani, kama ishara nguvu ya mashetani yatendayo miujiza. Roho za mashetani zitawaendea wafalme wa dunia na ulimwengu mzima, ili kuwafunga kwenye udanganyifu, na kuwahimiza waungane na Shetani katika pambano lake la mwisho dhidi ya serikali ya mbingu. Kwa njia ya mawakala hawa, watawala na raia kwa pamoja watadanganywa….

“Kama tukio la hitimisho katika onesho kuu la udanganyifu, Shetani mwenyewe ataigiza nafsi ya Kristo. Kwa muda mrefu kanisa limedai kutazamia marejeo ya Mwokozi kama utimilizwaji wa matumaini yake. Sasa mdanganyifu mkuu atafanya ionekane kwamba Kristo amekuja. Katika maeneo mbalimbali ya dunia, Shetani atajidhihirisha miongoni mwa wanadamu kama kiumbe wa kifahari mwenye mng’ao wa kuvutia sana, mithili ya maelezo juu ya Mwana wa Mungu yaliyowasilishwa na Yohana katika Ufunuo. Ufunuo 1:13–15. Utukufu unaomzunguka haufanani na lolote ambalo macho ya kibinadamu yamewahi kutazama. Sauti za ushindi zinarindima angani: ‘Kristo amekuja! Kristo amekuja! Watu wanasujudu mbele yake ili kumwabudu…. Kwa sauti ya upole na huruma huwasilisha baadhi ya kweli zilezile za mbinguni zenye fadhila alizotamka Mwokozi; anaponya magonjwa ya watu, na kisha, katika uhusika wa Kristo alioigiza, anadai kuwa aliibadili Sabato kwenda Jumapili, na kisha huwaamuru wote waitakase siku ambayo ameibariki. Anatangaza kwamba wale wanaoshupaa kuishika siku ya saba na kuitakasa wanakufuru jina lake kwa kukataa kuwasikiliza malaika waliotumwa kwao wakiwa na nuru na kweli. Hii ni ghiliba thabiti inayokaribia kutawala kabisa.”—Ellen G. White, The Great Controversy, uk. 624.

**Maswali ya Mjadala**

`1. Somoa himizo la Yesu katika Ufunuo 16:15 lililoingizwa katika maelezo ya maandalizi kwa ajili ya vita vya Har-Magedoni. Zingatia maneno ya jinsi hiyo katika wito wa awali wa Kristo kwa kanisa la Laodikia (Ufu. 3:18). Hili huoneshaje umuhimu wa ujumbe wa Laodikia kwa watu wa Mungu waishio katika wakati wa maandalizi kwa ajili ya pambano la mwisho? Ni kwa namna gani ambapo ujumbe huu unahusika kwako wewe binafsi?`

`2. Mavazi meupe katika Ufunuo huwakilisha haki ya Kristo (Ufu. 3:4, 5; 19:7-9). Ni wale tu wanaojivika vazi la haki ya Kristo ndio watakaoweza kusimama imara katika zahama ya mwisho. Mtu fulani huyafanyaje mavazi yake yawe meupe na safi katika damu ya Mwanakondoo (Ufu. 7:14).`