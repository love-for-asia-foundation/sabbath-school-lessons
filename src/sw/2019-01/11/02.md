---
title:  Maana ya Mapigo Saba ya Mwisho
date:  10/03/2019
---

Katika hatua hii, kwa hiari watu wamefanya uchaguzi wao ama kwa ajili ya Mungu au kwa ajili ya Babeli. Sasa Kristo yu tayari kuja. Kabla hajaja, hata hivyo, pepo angamizi zilizokuwa zimezuiliwa (Ufu. 7:1–3) sasa zinaachiliwa.

`Soma Ufunuo 15:1 pamoja na Ufunuo 7:1–3 na Ufunuo 14:9, 10. Ni kwa jinsi gani mapigo ya Misri, yadhaniwayo kuwa msingi wa mapigo haya, hutupatia maelezo mazuri juu ya maana na kusudi lake?`

Mapigo saba ya mwisho yanatajwa kama mapigo ya “mwisho” kwa sababu huja baada ya zahama za tarumbeta saba. Tarumbeta hizi zinahusu kipindi cha wakati kinachojumuisha zama yote ya Kikristo na zina mipaka yake. Hutekelezwa wakati injili ikingali inahubiriwa (Ufu. 10:8–11:14) na maombezi yakifanyika (Ufu. 8:2–5). Zinachanganywa na rehema, na kusudi lao ni kuwaleta maadui wa Mungu katika toba.

Kwa upande mwingine, mapigo saba ya mwisho humiminwa mara tu kabla ya Marejeo ya Pili, na baadhi hukumba dunia nzima. Yanamiminwa juu ya wale ambao, kama ilivyokuwa kwa Farao, waliifanya mioyo yao kuwa migumu na hawakupenda kutubu (angalia Ufu. 16:11). Ghadhabu ya kiungu ni mwitikio wa Mungu kwa chaguzi wafanyazo wanadamu (angalia Rum. 1:26–28), na waliopotea sasa wanavuna matokeo ya chaguzi zao wenyewe.

`Soma Ufunuo 15:5–8 pamoja na Kutoka 40:34, 35 na 1 Wafalme 8:10, 11. Kauli kwamba “Wala hapakuwa na mtu aliyeweza kuingia ndani ya hekalu” (Ufu. 15:8) hupendekeza nini kuhusiana na muda mwafaka wa mapigo saba ya mwisho?`

Usemi kwamba “wala hapakuwa na mtu aliyeweza kuingia ndani ya hekalu” (Ufu. 15:8) hudokeza juu ya kufungwa kwa mlango wa rehema. Kadiri huduma ya Kristo ya upatanisho mbinguni inapofikia mwisho, mlango wa fursa ya kutubu hufungwa kabisa. Hii huonesha kwamba mapigo ya mwisho hayatamfanya yeyote atubu, bali tu hudhihirisha ugumu wa mioyo ya wale waliochagua upande wa Babeli, yakiwasukuma wamchukie Mungu hata zaidi.

`Angalia kila mahali ulimwengu leo, hali ambayo inaendelea tu kuwa mbaya zaidi. Ukweli kwamba mapigo yamecheleweshwa muda mrefu kiasi hiki hutufundisha nini kuhusu rehema na uvumilivu wa Mungu?`