---
title:  Vita Dhidi ya Masalia
date:  20/02/2019
---

`Soma Ufunuo 12:17. Katika wakati wa mwisho, nani ambaye Shetani anapigana naye?`

Neno waliosalia, au masalia, huwazungumzia wale wanaobaki kuwa waaminifu kwa Mungu wakati idadi kubwa ikiasi (1 Flm. 19:18, Ufu. 2:24). Mwishoni mwa wakati, kadiri ambavyo idadi kubwa ya watu ulimwenguni wanamwunga mkono Shetani, watakuwepo watu watakaodumu kuwa waaminifu kwa Kristo na watakaokabiliana na hasira kamili ya Shetani.

`Nini sifa mbili bainishi za masalia katika Ufunuo 12:17? Mtu fulani anaweza kushawishiwaje kwamba yu miongoni mwa masalia wa Mungu wa siku za mwisho?`

Masalia wa siku za mwisho hutunza amri za Mungu. Ufunuo 13 huonesha kwamba bamba la kwanza la Dekalojia litakuwa kiini katika pambano la siku za mwisho. Kipengele cha msingi cha amri nne za kwanza ni ibada. Suala la msingi katika zahama ya mwisho ni kwamba nani anayepaswa kuabudiwa. Wakati ambapo watu ulimwenguni watachagua kuabudu sanamu ya mnyama, masalia watamwabudu Mungu Muumbaji (Ufu. 14:7), na amri ya nne huelekeza kwa namna maalum kwa Mungu kama Muumbaji, ambayo ni sababu mojawapo tunayoamini kwamba amri hii itatenda sehemu muhimu sana katika zahama kuu wakati wa mwisho.

Pia, sifa bainishi ya pili ya masalia wa siku za mwisho ni kwamba “[wana] ushuhuda wa Yesu” (Ufu. 19:10), ambao andiko husika huelezea kwamba ni “roho ya unabii.” Katika siku za Yohana, maneno “roho ya unabii” yalimaanisha karama ya unabii. Kirai “ ushuhuda wa Yesu” humzungumzia Yesu akiwasilisha ushuhuda Wake kupitia karama ya unabii, kama tu alivyofanya kupitia Yohana (Ufu. 1:2). Ufunuo huonesha kwamba katika wakati wa mwisho, watu wa Mungu watakuwa na karama ya unabii katikati yao, ili kuwaongoza kupitia nyakati ngumu, kwa vile Shetani atafanya kila juhudi ya kuwadanganya na kuwaangamiza. Sisi kama Waadventista, tumepewa karama katika huduma na maandishi ya Ellen G. White.

` Nini uonacho kama baadhi ya vidokezo vya pekee kabisa ambavyo tumepewa kupitia “karama ya unabii”? Ni wajibu gani ambao karama hii huweka juu yetu, sisi binafsi na kama kanisa?`