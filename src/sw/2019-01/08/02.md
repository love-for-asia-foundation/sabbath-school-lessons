---
title:  Mwanamke na Joka
date:  17/02/2019
---

`Soma Ufunuo 12:1–4. Yohana alitazama katika njozi alama mbili kuu za kiishara, ya kwanza ikiwa ni mwanamke mwenye mimba. Je, mwanamke huyu ni nani, na maandiko haya hufundisha nini?`

Mwanamke katika Biblia hutumika kama ishara ya watu wa Mungu (2 Kor. 11:2): mwanamke safi huwakilisha waumini waaminifu, wakati ambapo kahaba huwakilisha waumini waasi. Kabla ya Msalaba, mwanamke katika Ufunuo 12 kwanza huwakilisha Israeli ya Zamani, ambayo kupitia hapa Masihi alikuja ulimwenguni (Ufu. 12:1–5); katika aya ya Ufu.12:13–17 anasimama badala ya kanisa la Kikristo.

Mwanamke huyu anaoneshwa kuwa amevikwa jua na akiwa amesimama kwa uthabiti juu ya mwezi. Jua katika Biblia huweza kuwakilisha utukufu wa Kristo (Mt. 17:2, Ufu. 1:16) na ule wa watu Wake (Mt. 13:43). Mwezi kama mwakisi wa jua, huelekeza katika ahadi za Agano la Kale zilizokuwa zikiashiria injili.

Ishara inayofuata ya kielelezi aliyoiona Yohana katika njozi ilikuwa joka kubwa jekundu. Baadaye joka huyu anatambulishwa kama Ibilisi na Shetani, nyoka wa zamani (Ufu. 12:9). Andiko linasema kwamba mkia wake wakokota theluthi ya nyota kutoka mbinguni hadi chini duniani. Mkia ni ishara inayowakilisha udanganyifu (Isa. 9:14, 15; Ufu. 9:10). Baada ya kuanguka kutoka mahali pake palipotukuka mbinguni (Isa. 14:12–15), Shetani alikuwa na uwezo wa kushawishi idadi kubwa ya malaika wa mbinguni, waliogeuka kuwa pepo wachafu (2 Pet. 2:4, Yuda 6) na pia wamekuwa washirika wake katika kumpinga Mungu na kazi Yake ya wokovu katika historia yote ya pambano kuu.

`Soma Ufunuo 12:1–5. Joka hubainishwa kama “nyoka za zamani” (angalia Ufu. 12:9). Ni uhusiano gani uliopo katika Mwanzo 3:15 na tukio la nyoka wa zamani akitafuta kuangamiza uzao wa mwanamke?`

Tangu mwanzo, Shetani alikuwa akimngonjea mtoto-Masihi azaliwe ili amwangamize. Tukio zima huhitimisha kwa picha za haraka: hatimaye Masihi anazaliwa, joka hakuweza kumwangamiza, na mtoto “akanyakuliwa hata kwa Mungu, na kwa kiti chake cha enzi” (Ufu. 12:5).

`Kulingana na Ufunuo 12:11, ni kwa jinsi gani watu wa Mungu wanaweza kumshinda Shetani katika maisha yao? Ushindi wa Yesu dhidi ya Shetani unapaswa kukupatiaje faraja katika mapambano yako ya kiroho dhidi ya dhambi?`