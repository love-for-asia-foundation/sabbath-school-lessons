---
title:  Vita Duniani
date:  19/02/2019
---

`Soma Ufunuo 12:13, 14. Baada ya kuzuiwa kuingia mbinguni, Shetani anaendeleza shambulio lake dhidi ya kanisa katika siku 1,260 za kinabii. Mungu alijihusishaje na kanisa katika kipindi hicho?`

“Kutupwa chini kwa Shetani kama mshtaki wa ndugu huko Mbinguni kulitimizwa kwa kazi kuu ya Kristo katika kuyatoa maisha Yake. Licha ya upinzani thabiti wa Shetani, mpango wa ukombozi ulikuwa ukitekelezwa…. Shetani, akijua kwamba himaya aliyokuwa amejitwalia hatimaye ingepokonywa kutoka kwake, alidhamiria kutumia juhudi zote ili kuwaangamiza wengi kadiri iwezekanavyo miongoni mwa viumbe aliokuwa amewaumba Mungu katika sura Yake. Alimchukia mwanadamu kwa sababu Kristo alikuwa amedhihirisha kwa ajili yake upendo mkuu wa msamaha na huruma, na sasa alijiandaa kumtendea kila aina ya udanganyifu ambayo ingemfanya apotee; alitekeleza harakati yake kwa nguvu zaidi kwa sababu ya hali yake isiyokuwa na tumaini.”—Ellen G. White, The Spirit of Prophecy, vol. 3, uk. 194, 195.

Bila shaka, Shetani anaendeleza harakati zake duniani kwa kumimina ghadhabu yake dhidi ya lengo kuu la upendo wa Kristo duniani—kanisa. Hata hivyo, kanisa linapata ulinzi wa Mungu jangwani katika kipindi cha siku 1,260 likingojea kurudi kwa Kristo.

Kipindi cha mateso ya Shetani kimetajwa mara mbili katika Ufunuo 12 kwa namna ya siku 1,260 (Ufu. 12:6) na “wakati na nyakati na nusu ya wakati” (Ufu. 12:14). Zote hizi hurejea kipindi cha shughuli za pembe ndogo kilichotajwa katika Danieli 7:23–25. Katika Biblia, siku za kinabii huwakilisha miaka. Wakati katika historia unaoshabihiana vizuri na kipindi hiki cha kinabii ni mwaka 538–1798 B.K., wakati ambapo kanisa la Rumi, kama mamlaka ya kanisa, lilitawala ulimwengu wa Magharibi hadi matukio ya Mapinduzi ya Ufaransa yalipokomesha utawala dhalimu wa Kirumi, angalau kwa muda.

Mwishoni mwa kipindi cha kinabii cha mwanamke jangwani, Shetani anaanzisha upya mashambulizi ili kuliangamiza kanisa la Mungu. Joka anatema kutoka kinywani mwake mafuriko ya maji ili kumwangamiza mwanamke. Mafuriko katika Biblia mara nyingi ni alama ya mateso (Isa. 59:19). Katika hatua hii, dunia yenye fadhila humeza maji na kumwokoa mwanamke huyo, ikimpatia mahali salama.

` Fikiria muda mrefu kiasi gani ambapo mateso yalidumu hapa, miaka 1,260. Hili linapaswa kutuambia nini kuhusu jinsi tulivyo na mipaka katika kuelewa kwa nini mambo, kama vile marejeo ya Kristo, huonekana kuchukua muda mrefu kiasi hicho, angalau kwa mtazamo wetu?`