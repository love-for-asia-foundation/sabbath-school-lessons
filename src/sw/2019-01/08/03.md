---
title:  Shetani Kufukuzwa Mbinguni Kabisa
date:  18/02/2019
---

`Soma Ufunuo 12:7-9, ambapo huzungumzia vita mbinguni. Nini asili ya vita hivyo vilivyosababisha Shetani kutupwa kutoka mbinguni?`

Shetani alitupwa kutoka mbinguni mwanzoni mwa pambano kuu, alipoasi dhidi ya serikali ya Mungu. Alitaka kutwaa kiti cha enzi mbinguni na kufanana na “na yeye Aliye juu” (Isa. 14:12–15). Alisimama katika uasi wa wazi dhidi ya Mungu lakini alishindwa na hatimaye akatupwa chini duniani. Kwa kuwadanganya wanandoa wa kwanza wanadamu, alijitwalia utawala juu ya ulimwengu huu (Luka 4:6). Akiwa mtawala wa ulimwengu huu (Yohana 12:31), alikuwa na nafasi ya kuhudhuria baraza la mbinguni kama mwakilishi wa dunia(Ayubu 1:6–12). Hata hivyo, tangu alipotupwa, Shetani na malaika wake walioanguka wamefungiwa duniani kama gereza, hadi watakapopokea adhabu yao (2 Pet. 2:4, Yuda 6).

Wakati huohuo, kupitia mauti Yake, Yesu alikomboa kilichokuwa kimepotea, na tabia halisi ya Shetani ilidhihirishwa mbele ya ulimwengu. “Shetani aliona kwamba kificho chake kilisambaratishwa. Utawala wake uliwekwa wazi mbele ya malaika walioanguka na mbele ya ulimwengu wa mbinguni. Alikuwa amejidhihirisha kama muuaji. Kwa kumwaga damu ya Mwana wa Mungu, alikuwa amejiondoa kutoka kwenye hisani ya wakazi wa mbinguni. Kuanzia hapo na kuendelea kazi yake iliwekewa mpaka.”—Ellen G. White, The Desire of Ages, uk. 761. Mbele ya ulimwengu mzima, utawala wa ulimwengu ulihamishwa kutoka kwa Shetani kwenda kwa Yesu, Naye alitangazwa kuwa mtawala halali wa dunia (Efe. 1:20–22, 1 Pet. 3:22).

Ni wakati huo ndipo Shetani na washirika wake walipotupwa kabisa kutoka mbinguni. Yesu alitabiri juu ya tukio hili akisema: “Sasa hukumu ya ulimwengu huu ipo; sasa mkuu wa ulimwengu huu atatupwa nje” (Yohana 12:31).

Kufuatia hukumu hii kwa Shetani, “Sasa kumekuwa wokovu, na nguvu, na ufalme wa Mungu wetu, na mamlaka ya Kristo wake” (Ufu. 12:10). Hadi siku hiyo, bado ana uwezo uliowekewa mipaka wa kuwadhuru watu wa Mungu duniani lakini akiwa na utambuzi kwamba” ameabakiza muda mfupi(Ufu. 12:12). Lakini ingawa wakati wake, kwa kweli, ni “mfupi,” anafanya kila awezalo ili kusababisha maumivu, mateso, na uharibifu duniani.

` Nini ambacho Ufunuo 12:11 hufundisha juu ya njia yetu pekee ya kujilinda dhidi ya mwovu?`