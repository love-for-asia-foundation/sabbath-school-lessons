---
title:  Tafakari Zaidi
date:  22/02/2019
---

Soma Ellen G. White, “Snares of Satan,” uk. 518–530, katika The Great Controversy.

Kusudi la Ufunuo 12 ni, kwanza kabisa, kuwaambia watu wa Mungu kwamba matukio ya siku za mwisho ni sehemu ya pambano kuu kati ya Kristo na Shetani na majeshi yake ya pepo wabaya. Kitabu hiki kinawaonya kuhusu kile wanachokabiliana nacho na wanachokaribia kukumbana nacho hata katika dhiki kubwa zaidi katika wakati ujao—adui mwenye uzoefu na hasira kali. Paulo anatuonya juu ya utendaji wa siku za mwisho wa “Shetani, kwa uwezo wote, na ishara na ajabu za uongo; na katika madanganyo yote ya udhalimu kwa hao wanaopotea; kwa sababu hawakukubali kuipenda ile kweli, wapate kuokolewa” (2 The. 2:9, 10).

Ufunuo unatuhimiza kuzingatia wakati ujao kwa dhati na kufanya utegemezi wetu kwa Mungu kuwa kipaumbele chetu. Kwa upande mwingine, Ufunuo hutuhakikishia kwamba ingawa Shetani ni adui imara na mwenye uzoefu, hana nguvu za kumshinda Kristo (angalia Ufu. 12:8). Kwa watu wa Mungu, tumaini linaweza kupatikana tu katika Yule ambaye wakati uliopita alimshinda Shetani na majeshi yake ya pepo wabaya. Naye ameahidi kuwa pamoja na wafuasi Wake waaminifu “siku zote, hata ukamilifu wa dahari” (Mt. 28:20).

**Maswali ya Mjadala**

`1. Tukiwa kama Waadventista wa Sabato, tunajiona kama watu tunaotimiza sifa bainishi za masalia wa siku za mwisho. Ni fursa ya fadhila ilioje! Pia, ni wajibu mkuu kiasi gani. (Angalia Luka 12:48.) Hata hivyo, kwa nini lazima tuwe waangalifu, ili tusifikiri kwamba jukumu hili hutuhakikishia wokovu wetu binafsi?`

`2. “Tunazungumzia sana nguvu ya Shetani. Ni kweli kwamba Shetani ni nafsi mwenye nguvu kuu; lakini namshukuru Mungu kwa ajili ya Mwokozi mwenye uweza, aliyemtupa mwovu kutoka mbinguni. Tunamzungumzia adui yetu, tunaomba kuhusu yeye, tunamfikiria; naye anazidi kuongezeka mno mawazoni mwetu. Sasa kwa nini tusimzungumzie Yesu? Kwa nini tusifikirie uwezo na upendo Wake? Shetani anapendezwa kuona tukikuza uwezo wake. Mshikilie Yesu, mtafakari yeye, na kwa kumtazama, utabadilishwa ili kufanana na sura Yake.”—Ellen G. White, Advent Review and Sabbath Herald, Machi 19, 1889. Ni kwa namna gani ambapo Wakristo wanakuza uwezo wa Shetani? Kwa upande mwingine, kuna athari zipi katika kukana si tu uhalisia wa uwezo wa Shetani bali pia uhalisi wa uwepo wake hasa.`