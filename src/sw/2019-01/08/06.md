---
title:  Mkakati wa Shetani wa Siku za Mwisho
date:  21/02/2019
---

Ufunuo 12:17 huashiria badiliko katika mkakati wa Shetani wakati akijaribu kujitwalia watu wa ulimwengu, na hata kuwadanganya wafuasi waaminifu wa Kristo. Katika historia yote ya Kikristo, alijaribu kuzuia kazi ya Mungu ya wokovu, kimsingi kwa kutumia shurti na mateso. Historia huonesha kwamba mkakati huu haukufanikiwa kikamilifu. Hata hivyo, katika kujiandaa kwa ajili ya shambulio la mwisho dhidi ya masalia wa siku za mwisho, Shetani anaongeza kipengele kikubwa cha udanganyifu kwenye mkakati wake wa ulazimishaji. Badiliko hili la mkakati wa Shetani hushabihiana na hatua kutoka kwenye historia hadi katika mtazamo juu ya wakati wa mwisho.

Ni muhimu kwamba neno danganya halijitokezi kabisa katika sehemu ya kihistoria ya Ufunuo (Ufunuo 4–11). Hata hivyo, hutumiwa mara kwa mara katika sehemu ya kieskatolojia (Ufunuo 12–20) likielezea utendaji mbalimbali wa Shetani katika siku za mwisho katika kujiandaa kwa ajili ya vita vya mwisho. Neno danganya huanza (Ufu. 12:9) na kuhitimisha (Ufu. 20:7–10) maelezo ya shughuli za Shetani za siku za mwisho katika Ufunuo.

`Soma 2Wathesalonike 2:8–12, Ufunuo 13:13, 14; 19:20.Nini asili ya madanganyo ya siku za mwisho?`

Ufunuo 13–20 humwonesha Shetani, ambaye, huku akijaribu kujitwalia utii wa ulimwengu, anaanzisha hatua kuu ya kumwigiza Mungu wa kweli na shughuli Zake za wokovu ulimwenguni. Katika Ufunuo 13, shirikisho la mamlaka tatu linaanzishwa kati ya joka na wenzake wawili: mnyama wa baharini (Ufunuo 13–20) na mnyama wa nchi kavu (Ufu. 13:11–18). Muungano huu wa utatu wa kishetani husimama kama kinyume cha Utatu Mtakatifu (Ufu. 1:4–6). Katika kitabu chote, washirika wa utatu huu wa kishetani wamejiunga kwa dhati katika kupinga utendaji wa Mungu ulimwenguni na kuwadanganya watu, ili kuwageuzia mbali na Mungu na kujiunga na Shetani katika zahama ya mwisho (Ufu. 16:13, 14; 19:20; 20:10). Ufunuo huonesha kwamba udanganyifu wa siku za mwisho utakuwa mkuu sana kiasi kwamba watu wengi zaidi wataghilibiwa.

` Mara mbili katika Ufunuo wito hutolewa kwa ajili ya hekima na utambuzi wa kiroho ili kubaini na kuhimili asili danganyifu za utendaji wa Shetani wa siku za mwisho (Ufu. 13:18, 17:9). Ni aina gani ya hekima inaonekana hapa? Kulingana na Yakobo 1:5, tunawezaje kupata hekima hiyo?`