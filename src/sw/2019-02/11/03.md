---
title:  Nguvu ya Utamaduni kwa Familia
date:   10/06/2019
---

> <p></p>
> “Kwa maana nimemjua ya kwamba atawaamuru wanawe, na nyumba yake baada yake waishike njia ya Bwana, wafanye haki na hukumu, ili kwamba Bwana naye akamtimizie Ibrahimu ahadi zake” (Mwa. 18:19). 

Ingawa zinaweza kuja kwa namna ya mipangilio mbalimbali, familia ni matofali yanayoijenga jamii; kwa hiyo, mienendo mingi iliyo bayana ya kitamaduni ya jamii mbalimbali imefungwa moja kwa moja na familia. Kwa mfano, kwenye utamaduni mmoja wa kale ilifikiriwa kuwa ni wajibu wa mtu kula maiti ya wazazi wake waliokufa; kwenye jamii nyingine, mtu aliyetaka kumuoa binti, ilimpasa kumletea baba ya binti mahari ya vichwa vilivyosinyaa kutoka kwa kabila adui. Hata katika nyakati za maendeleo, mawazo yanayohusu watoto, uchumba, talaka, ndoa, wazazi nakadhalika, yanatofautiana sana. Tunapoendelea kueneza ujumbe wetu kwa tamaduni hizi mbalimbali, inatupasa tujifunze namna ya kuhusiana nao kwa njia ambazo, huku zikiwa hazishushi viwango vya imani zetu, hazitasababisha matatizo yasiyo ya lazima. Wakati huo huo, tena kwa karibu zaidi, inatupasa kuwa macho na mivuto ya kitamaduni inayoweka mguso kwenye familia zetu.

**Utamaduni uliathiri maisha ya familia kwa namna gani katika mifano inayofuata? Ni kanuni gani tuwezazo kujifunza kutokana na mifano hii?**

`Mwa. 16:1-3`

`Mwa. 35:1-4`

`Ezra 10`

`1 Fal. 11:1`

Hakuna hata mmoja wetu anayeishi kwenye ombwe; sisi sote na familia zetu tunaathiriwa na utamaduni tunaoishi ndani yake. Wajibu wetu kama Wakristo ni kuishi ndani ya utamaduni wetu kwa ubora kadiri iwezekanavyo, tukidumisha kile kinachopatana na imani yetu, huku tukikataa kadiri iwezekanavyo, kile kinachopingana nayo.

`Ni vitu gani kwenye utamaduni wako hasa vinavyosaidia katika maisha ya familia na vinavyopatana na Biblia? Ni vitu vipi ambavyo havipatani nayo? Unaweza kupatanisha kwa namna gani kwa ubora zaidi na utamaduni wako bila kufanya maridhiano ya mambo ya muhimu ya ile kweli?`