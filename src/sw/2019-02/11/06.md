---
title:  Wakimbiaji wa Karne ya Ishirini na Moja
date:   13/06/2019
---

Kwenye fasili yake maarufu ya Biblia iitiwayo “The Message,” (ikimaanisha “Ujumbe”) Eugene Peterson anatumia “ujumbe” popote neno la kibiblia “injili” linapopatikana. Habari njema kuhusu Yesu kwa kweli ni ujumbe ambao bado unahitajika kwa dunia ya leo. Familia za Kikristo zinaitwa ili zipate uzoefu huu pamoja na kuushiriki na watu kwenye utamaduni wowote wanamoishi.

`Unawezaje kutoa muhtasari wa “ujumbe” ukitumia mafungu yafuatayo? Mt. 28:5-7; Yn. 3:16; Rum. 1:16, 17; 1 Kor. 2:2; 2 Kor. 5:18-21.`

Habari ya awali kabisa ambayo wanafunzi walienda nayo kila mahali ilikuwa ile ya ufufuo wa Yesu. Familia za Kikristo leo zinajiunga na mstari mrefu wa wakimbiaji wanaotangaza, “Amefufuka,” kama alivyosema (Mt. 28:7). Ukweli juu ya ufufuo unafanya kila kitu alichosema Yesu kiaminike juu yake mwenyewe, juu ya Mungu na upendo wake kwa wenye dhambi, juu ya msamaha na juu ya uhakika wa uzima wa milele kwa imani katika yeye.

Shauku juu ya injili. Maandiko yanatoa nuru juu ya athari inayotawala ya injili katika maisha ya wafuasi wa awali wa Yesu. Waliweka nyumba zao wazi kwa ajili ya mafundisho ya Biblia; waliomba na kula pamoja, walishirikiana katika pesa na raslimali na walijaliana. Kaya katika ujumla wake zilipokea ujumbe. Je, walibadilika ghafla na kuwa watu wasio na makosa? La. Kulikuwa na ugomvi na kutopatana kati yao? Ndiyo. Lakini kwa namna fulani wafuasi hawa wa Kristo walikuwa tofauti. Walitambua hali yao ya kumhitaji Mungu na kisha wao kwa wao. Waliweka kipaumbele kwenye umoja na upatanifu nyumbani na kanisani, wakijitahidi kutimiza ombi la Yesu la Gethsemane (Yohana 17:20 – 23). Walishuhudiana kila mmoja na mwingine kwa wasioamini kwa ujasiri, hata kuweka maisha yao rehani kwa ajili ya imani zao.

Vivyo hivyo yapasa iwe kwa ajili yetu. Hata katika kizazi cha sasa, kikiwa kina mtazamo hasi hivi kwa mambo ya utauwa, watu wenye kusisimka juu ya kitu fulani, bado wanapata kusikilizwa. Ni shauku ya Roho kujaza mioyo ya watu kwa msisimko juu ya injili. Habari njema inapokuwa nzuri kweli mioyoni mwetu kama ilivyo kwenye Neno, kuipeleka kwa wengine kutakuwa kwa hiari na kusikoweza kuzuiliwa.

`Ni mabadiliko gani yanayoweza kuhitajika kufanyika kwenye familia yako yanayoweza kusaidia pawe na dalili bora za “ujumbe” ambao tumeitwa kuuhubiri?`