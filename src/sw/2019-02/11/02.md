---
title:  Shikilia Sana Kile Kilicho Chema
date:   09/06/2019
---

Injili inapoendelea kuenea duniani, Wakristo hukabiliana na desturi mbalimbali za kitamaduni, ambazo nyingi kati ya hizo zinahusu mahusiano ya kifamilia na kijamii. Moja ya maswali makuu kwa ajili ya wamisionari Wakristo linahusu namna inavyowapasa kuhusiana na desturi mbalimbali za kitamaduni, yakiwemo mahusiano ya familia ambayo wao binafsi wataona kuwa sio mazuri.

`Soma Matendo 10:1-28, 34, 35. Ni jambo gani tunaloweza kujifunza hapa kuhusu hitaji letu la kushinda vikwazo vyetu na chuki zisizo na sababu tunaposhughulika na tamaduni zingine?`

Kifo cha Kristo kilikuwa kwa ajili ya dhambi za kila mwanadamu, kila mahali. Watu wengi bado hawajajua ukweli huu ulio mkuu. Kuleta habari hii pamoja na mwaliko wa kuuitikia ni utume wa kiinjilisti wa Wakristo. Kwa sababu Mungu haoneshi upendeleo wowote, Wakristo wameitwa ili wamtendee kila mmoja kwa heshima na uadilifu, wakiwapatia nafasi ya kuikumbatia habari njema ambayo ni yao pia.

`Wamisionari Wakristo walifikia hitimisho gani kuhusu uwasili-shaji wa injili kwa tamaduni zingine? Ni kanuni gani tunayo-weza kuipata kutokana na mafungu haya? Mdo. 15:19, 20, 28, 29; 1 Kor. 2:2; 1 The. 5:21, 22.`

Japo kila utamaduni unaakisi hali ya Anguko dhambini la watu waliomo ndani yake, tamaduni pia zina imani ambazo zinapelekana na Maandiko, tena hata zina manufaa kwa kazi ya injili. Mfano ni thamani ambayo imewekwa katika familia na jamii katika sehemu nyingi za dunia. Wakristo wanaweza kushikilia na kuimarisha kile kilicho kizuri na kinachopelekana na kanuni za kibiblia. 

Wakati huo huo, kiwango cha ukweli wa Mungu lazima kisishushwe kwa ajili ya maridhiano. Jambo la kusikitisha ni kwamba, historia ya kanisa inaonesha kwamba maridhiano na kuzingatia tamaduni yameruhusu kiraka cha imani za Wakristo-nusu kusimama kama Ukristo wa kweli. Shetani anadai kuwa mungu wa dunia hii na kwa furaha anaeneza machafuko lakini Yesu ameikomboa dunia hii na Roho wake anaongoza wafuasi wake kwenye kweli yote (Yn. 16:13).  

`Ni kiasi gani cha imani yako ambacho kimechangiwa na utamaduni wako na ukweli wa kibiblia umechangia kiasi gani? Unawezaje kujifunza kupambanua kati ya haya mawili? Jiandae kujadili jibu lako darasani.`