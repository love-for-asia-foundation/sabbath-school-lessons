---
title:  Kufikia Kizazi cha Kwanza cha Imani
date:   12/06/2019
---

`Ni zahama gani ya imani iliyokua katika Israeli baada ya Yoshua na waliokuwa kwenye rika lake kufa? Amu. 2:7-13.`

Utafiti wa namna maadili na imani kwenye mashirika kama vile makanisa yanavyopitishwa hadi kwenye vizazi vinavyofuata, unaonesha kwamba waasisi huwa wana viwango vya juu sana vya uwajibikaji kwa imani hizo. Hawa ndio waliokuwa wa kwanza kuzitetea. Ndani ya kizazi kimoja au viwili, wengi hushindwa kuona kanuni zilizo ndani ya maadili hayo. Wanaweza kuendana na shirika, lakini mara nyingi hili hufanyika kutokana na mazoea. Katika vizazi vinavyofuata, mazoea hudhihirika katika desturi. Shauku ya waasisi inakuwa haipo tena.

`Imekuwa ikinenwa, kwamba Mungu hana wajukuu, bali anao watoto tu. Unadhani hiyo inamaanisha nini? Tazama pia Yohana 1:12, 13; 3:7; 1 Yohana 5:1.`

Njia ya kawaida ya kupitisha maadili kwenye vizazi vya muda mrefu vya Ukristo huwa imekuwa ile ya wazee kuwaelezea vijana kile wanachoamini. Hata hivyo, kujua kile wazazi wa mtu wanachoamini au kile kanisa linachokiamini siyo imani ya mtu binafsi. Kuwa Mkristo ni zaidi ya kuwa kwenye shirika lenye historia na mfumo wa imani. Imani ya kweli siyo kitu cha kurithishwa kinasaba, sio kitu kinachopitishwa tu kwa asili kutoka kizazi kimoja hadi kingine. Kila mmoja anahitajika amjue Kristo yeye mwenyewe. Wazazi wanaweza kufanya kiasi fulani tu. Kwa ujumla kanisa na hasa wazazi, inawapasa wafanye yote wawezayo kutengeneza mazingira yatakayowafanya vijana watake kufanya uchaguzi sahihi, lakini, hatimaye, kizazi kinaokolewa au kupotea kulingana na injili kila mtu binafsi kwa nafasi yake.

Joe, akiwa ametoka kwenye imani inayokana kuwepo kwa Mungu, alijiunga na Kanisa la Waadventista wa Sabato akiwa mtu mzima baada ya uzoefu mkubwa wa uongofu. Alioa mwanamke Mwadventista na kuwa na watoto wachache, ambao kwa kweli, walikuzwa katika imani. 

`Siku moja, akifikiria juu ya hali ya kiroho ya watoto wake alisema, “Laiti watoto wangu wangekuwa na uzoefu nilioupata!” Ungekuwa pale, ungemwambiaje?`