---
title:  Tafakari Zaidi
date:   07/06/2019
---

“Mara nyingi sana wazazi hawana umoja katika serikali za familia zao. Baba aliye na watoto wake lakini akiwa hajui au anajua kidogo sana juu ya upekee wa tabia na mwenendo wao, ni mkali na asiye na huruma. Hadhibiti hasira zake, lakini anarekebisha kwa hamaki. Mtoto anajua hili na badala ya kunyenyekezwa, adhabu inamjaza kwa hasira. Mama anaruhusu makosa madogo kutoadhibiwa wakati fulani ambayo mwingine akiyafanya anaadhibiwa vikali. Watoto wanakuwa hawajui wategemee nini na wanajaribika kuona wanaweza kukosea kiasi gani bila kuadhibiwa. Kwa namna hiyo mbegu za uovu hupandwa ambazo zinachipua na kuzaa matunda.” – Ellen G. White, The Adventist Home, kur. 314, 315. 

“Nyumbani pamekusudiwa kuwa kitovu cha upendo ulio safi zaidi na wenye maadili kuliko pote. Amani, upatanifu, upendo na furaha ni lazima vidumishwe kwa uvumilivu kila siku, hadi vitu hivi vya thamani vipate kukaa mioyoni mwa wale wanaotengeneza familia. Ni lazima mmea wa upendo ulishwe kwa uangalifu, vinginevyo utakufa. Kila kanuni nzuri ni lazima itunzwe kama unataka ifanikiwe moyoni. Kile ambacho Shetani anapandikiza moyoni – husuda, wivu, kuwahisi wengine mabaya, kunena uovu, kutokuwa na subira, ubaguzi, ubinafsi, tamaa na ubatili – lazima viondolewe. Ikiwa mambo haya maovu yataruhusiwa kubaki moyoni, yatazaa matunda ambayo kwa hayo, wengi watatiwa unajisi. Inatisha, jinsi walivyo wengi wale wanaopanda mimea ya sumu inayoua matunda ya thamani ya upendo na kuchafua roho!” – Kurasa 195, 196. 

**Maswali ya Mjadala**
                                                                                                                                                                                                                                                                                   
`1.	Soma nukuu ifuatayo kutoka kwenye makala inayohusu ndoa. “Kwa kuwa hamna kuhani mkuu asiyeweza kuchukuana nasi katika mambo yetu ya udhaifu; bali yeye alijaribiwa sawasawa na sisi katika mambo yote, bila kufanya dhambi” (Ebr. 4:15). Kama Kristo alivyojiweka mwenyewe katika hali yetu, ili ahusiane vizuri zaidi nasi, inatupasa tufanye vivyo hivyo kwa mwenzi wetu wa ndoa. Jaribu kuangalia hali yoyote ile au zahama sio tu kutokana na mtazamo wako bali kutokana na ule wa mwenzi wako. Ona namna yeye anavyoona hali hiyo husika, jinsi inavyomgusa na kwa nini yeye anajisikia namna anavyojisikia. Kanuni hii inaweza kusaidia kwa kiasi kikubwa katika kupunguza mazingira magumu. Tunaweza kutumia kanuni hii kwa namna gani katika mazingira yote ambapo ugomvi na wengine unaweza kutokea?`

`2.	Ukiwa kwenye darasa, jibu swali hili, “Je, wakati wote hasira ni dhambi?” Tetea msimamo wako.`