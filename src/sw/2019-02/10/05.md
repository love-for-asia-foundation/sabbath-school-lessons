---
title:  Ugomvi, Udhalilishaji, Nguvu na Udhibiti
date:   05/06/2019
---

Nyakati fulani migogoro ambayo haijaamuliwa na hasira zinaweza kuendelea hadi hatua hasi sana, iliyo haribifu, hata uhusiano unaodhalilisha. Udhalilishaji unaweza kuwa katika namna kadhaa – matumizi ya nguvu, maneno, kihisia, kisaikolojia, kingono, nakadhalika. Lakini namna yoyote ya udhalilishaji upo kinyume na kanuni ya msingi ya ufalme wa Mungu – upendo usio na ubinafsi.

`Ni mafundisho gani ya muhimu kuhusu mahusiano yanayopatikana katika 1 Yohana 4:7, 8 na Wakolosai 3:19?`

“Ninyi waume, wapendeni wake zenu msiwe na uchungu nao” (Kol. 3:19). Neno uchungu kwenye lugha ya awali ya Kiyunani linamaanisha mtu kuwa na hasira au kuwa na kinyongo dhidi ya mwenzake, hii ikisababisha maumivu, uhasama na mionekano ya chuki dhidi ya mwingine. Paulo yuko wazi kabisa kwamba haipasi mwanandoa awe na uhasama au awe mkali sana. Mwenendo wa udhalilishaji wa kihisia, kingono na kimwili haukubaliki kwa mume au mke Mkristo. Badala yake, kinachokubalika ni kumpenda mwenzi wako. Paulo anaweka wazi pia kwamba upendo ni mvumilivu na wenye fadhili na kwamba upendo hauhusudu, haujivuni, hautakabali, sio fidhuli, hautafuti mambo yake, haukasirishwi kwa haraka, hauweki akiba ya makosa, haupendezwi na uovu, bali hufurahi pamoja na kweli. Daima upendo unalinda, daima huwa unatumaini, daima una matumaini na daima huwa unahifadhi. Hakuna hata moja ya sifa za upendo ambayo inafumbia macho au kukubali udhalilishaji kwa namna yoyote, kwa mwonekano wowote au taswira yoyote.

Uhusiano mzuri ni ule ambao wote wawili wanajisikia kulindwa na kuwa salama, ambapo hasira inatawaliwa kwa namna iliyo nzuri na uhusiano ambapo kutumikiana ni jambo la kawaida. Mara kwa mara, wahanga wa udhalilishaji hujisikia kuwa na hatia, kana kwamba wanawajibika kumuudhi mdhalilishaji au kwamba pengine kwa namna fulani wanastahili udhalilishaji waliotendewa. Wadhalilishaji wanaweza kuwa wazuri katika kudhibiti na mara kwa mara huwa stadi katika kuwafanya wahanga wajisikie kuwajibika. Ukweli ni kwamba hakuna anayestahili kudhalilishwa na mwingine na wadhalilishaji huwajibika kwa ajili ya uchaguzi wao wenyewe na matendo yao. Habari njema ni kwamba Biblia huwa inatoa faraja, sio hatia, kwa ajili ya wahanga wa udhalilishaji. Katika mazingira fulani, ambapo tatizo linaonekana kutotawalika, yapasa watu wasiogope kutafuta msaada wa nje.

`Ni jambo la kusikitisha kiasi gani ya kwamba baadhi ya tamaduni zinafumbia macho udhalilishaji wa wanawake. Kwa nini haipasi Mkristo yeyote aangukie kwenye mwenendo wa namna hii, bila kujali kile utamaduni wao unachokiruhusu?`