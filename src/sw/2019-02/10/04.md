---
title:  Nafasi ya Hasira Kwenye Ugomvi
date:   04/06/2019
---

Je, ni nani ambaye hajawi kupatwa na hasira wakati fulani? Kinachofanya mambo kuwa magumu ni pale hasira ile inapoelekezwa kwa mwana familia. Pamoja na kukataa kusamehe, hasira inaweza kugeuka kuwa sumu itakayoleta maumivu makali na mateso nyumbani na kwneye familia na mahusiano kwa ujumla.

`Soma Waefeso 4:26, 27 na Mhubiri 7:9. Tunawezaje kuweka ulinganifu wa ufahamu wetu wa hasira kama hisia au mhemko na hasira kama dhambi? Tofauti ni nini?`

`Yakobo anasema nini kwenye Yakobo 1:19, 20 ambacho inatupasa tukitumie wakati wowote tuwezavyo, lakini hasa pale tunaposhughulika na wanafamilia ambao matendo, mitazamo na maneno yao yanatufanya tuwe na hasira?`

Kama una hasira na jambo fulani, badala ya kuiacha itande juu maishani mwako kama wingu jeusi, igeuzie katika kitu fulani kilicho chanya. Ombea wale wanaokuumiza na kukutendea vibaya, wasamehe na uwe baraka kwa ajili yao. Inawezekana isiwe rahisi mwanzoni, lakini unapofanya uamuzi na kuusimamia, Mungu atashughulikia yaliyobaki.

Nyakati fulani, mzizi wa hasira unatokana na nyumba tulimokulia. Mara kwa mara watu wenye hasira wanatokana na familia zenye hasira kwa sababu wanajifunza kutoka kwa wale wanaosimama kama mifano kwao na kuendeleza mwenendo huo huo maishani mwao, hatimaye kuupitisha kwa watoto wao. Nyakati fulani, hasira zinaweza kuwa ni matokeo ya mahitaji ambayo hayakufikiwa au kutokana na wivu, kama ilivyokuwa katika suala la Kaini, jambo lililomsababisha kumuua kaka yake.

Unaweza kuwa na sababu nzuri ya kuwa na hasira, lakini usiitumie kama udhuru wa kudumu katika hali hiyo. Usiikatae au kujaribu kuihalalisha. Badala yake, mwombe Mungu akusaidie kuishughulikia kwa namna iliyo chanya. Mtume Paulo anatupatia ushauri mzuri: “Usishindwe na ubaya, bali uushinde ubaya kwa wema” (Rum. 12:21). 

`Sisi sote tunayo mambo ya kutukasirisha, hata kutufikisha hatua ya kutuumiza. Tena, katika mazingira fulani, pengine tunahalalishwa kuwa katika hasira hiyo. Swali ni hili; tunawezaje, kwa uwezo wa Mungu, kutoruhusu hasira itufanye sisi na wengine wanaotuzunguka kuingia shidani?`