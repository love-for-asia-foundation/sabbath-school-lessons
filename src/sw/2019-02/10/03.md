---
title:  Baadhi ya Kanuni kwa Ajili ya Ndoa
date:   03/06/2019
---

Ndoa, kama ilivyo Sabato, ni karama ya Mungu kwa mwanadamu, karama inayorudi nyuma hadi Edeni. Tena, kama Waadventista wa Sabato, tunajua kile ambacho adui wa nafsi zetu amekifanya na bado anakifanya, kwa Sabato na ndoa pia. Hata ndoa zilizo bora kabisa, nyakati fulani, zitahangaishwa na ugomvi.

Zifuatazo ni kanuni chache zinazoweza kusaidia wenzi kufanyia kazi masuala haya.

`Soma Waefeso 1:7. Ni kanuni gani kuu inayoonekana hapa ambayo sharti iwe sehemu ya ndoa yoyote?`

Ni lazima ujifunze kusamehe, hasa pale mwenzi wako anapokuwa hastahili hilo. Yeyote yule anaweza kusamehe anayestahili: kwa kweli, ni vigumu kusema huo ni msamaha. Msamaha wa kweli ni ule unaofanyika kwa wale wasio na haki nawo, namna Bwana anavyotusamehe kupitia kwa Kristo. Ni lazima tufanye vivyo hivyo. Vinginevyo, ndoa yetu, kama itadumu (jambo ambalo sio rahisi), itakuwa kama jehanamu.

`Soma Warumi 3:23. Ni kanuni gani ya muhimu inayopatikana hapa pia?`

Ni lazima ukubali kwamba umeoana na mwenye dhambi, na mtu ambaye amejeruhiwa kwa kiwango fulani kihisia, kimwili na kiroho. Zoea hilo. Kubali makosa ya mwenzi wako. Ombe namna ya kuyashughulikia hayo. Inawezekana ikakupasa kuishi na makosa hayo, lakini haikupasi ushikiliwe nayo. Ukifanya hivyo, yatakutafuna ukiwa hai. Mungu aliye mtakatifu na mkamilifu, kupitia kwa Kristo, anatukubali kama tulivyo: wewe, ambaye sio mtakatifu wala mkamilifu, lazima ufanye vivyo hivyo kwa mwenzi wako.

`Soma Wafilipi 2:4-8. Ni kanuni gani za muhimu hapa, pia, tunazoweza kuzitumia, zitakazoweza kutusaidia, sio tu kwenye ndoa, bali pia kwenye mahusiano yanayoleta shida?`