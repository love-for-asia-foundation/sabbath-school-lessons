---
title:  Msamaha na Amani
date:   06/06/2019
---

“Basi yo yote myatakayo mtendewe na watu, nanyi watendeeni vivyo hivyo; maana hiyo ndiyo torati na manabii” (Mt. 7:12). Fikiria juu ya njia zote kwa uzoefu wako mwenyewe, ndani ya familia na nje, ambayo katika hiyo unahitaji kutumia kanuni hii, na, kwenye nafasi iliyoachwa hapo chini uandike hizo nyakati zilikuwa zipi na kuazimia, kwa njia ya imani jinsi utakavyofanya.

Mwandishi wa Waebrania alishauri, “Tafuteni kwa bidii kuwa na amani na watu wote, na huo utakatifu, ambao hapana mtu atakayemwona Bwana asipokuwa nao” (Ebr. 12:14). Hata tunapochukua hatua zote za muhimu, baadhi ya watu ambao wametuumiza, bado hawatasikiliza na kubadilika. Pengine baadhi yao wataomba radhi, lakini wengine hawatafanya hivyo. Kwa namna yoyote ile, ni kwa faida yetu, hususan pale ambapo ni mwanafamilia, kwamba tuingie kwenye njia ya msamaha tuliyoizungumzia hapo nyuma. 

Kwa kweli, msamaha ni sehemu ya muhimu ya kutatua mgogoro, hasa katika familia. Mtu anapotukosea, adui wa Mungu huwa anapenda kuweka ukuta baina yetu na mtu huyo, kizuizi kinachotuzuia tusimpende mtu huyo kama Kristo alivyotupenda. Msamaha ni uchaguzi tunaoufanya ili tukipite kizuizi hicho.

“Hatusamehewi kwa sababu tunasamehe, bali tunasamehewa tunaposamehe. Msingi wa msamaha wote unapatikana katika upendo usiostahili wa Mungu, lakini kwa mtazamo wetu kwa wengine tunaonesha kama kweli tumefanya upendo huo kuwa wa kwetu. Kwa sababu hiyo Kristo anasema, “Kwa kuwa hukumu ile mhukumuyo, ndiyo mtakayohukumiwa; na kipimo kile mpimiacho, ndicho mtakachopimiwa. Mt. 7:2.” – Ellen G. White, Christ Object Lessons, uk. 251.

Wakati huo huo, tukiwa sisi ndio wakosaji, inatupasa kujaribu kurejesha uhusiano uliovunjika baina yetu na mwingine, jambo ambalo linaweza kuhusisha hatua ya kumwendea mtu yule na kumwambia namna unavyojutia lile ulilofanya na kuomba msamaha. Hiki ndicho alichosema Yesu: “Basi ukileta sadaka yako madhabahuni, na huku ukikumbuka ya kuwa ndugu yako ana neno juu yako, iache sadaka yako mbele ya madhabahu, uende zako, upatane kwanza na ndugu yako, kisha urudi uitoe sadaka yako” (Mt. 5:23, 24). Ni jambo zuri pale mtu aliyetuumiza anapoomba radhi na msamaha. Vivyo hivyo, ni jambo zuri tunapowafanyia wengine vivyo hivyo.

`Kufikiria juu ya yale yote unayojua unahitaji kusamehewa kwayo, kunakusaidiaje kujifunza kusamehe wengine?`