---
title:  Kuwa Wazazi Bila Watoto
date:  19/05/2019
---

`Soma Mwanzo 18:11, 30:1; 1 Sam. 1:1-8 na Luka 1:7. Watu hawa walifanana katika jambo gani? Mungu alijibuje shauku zao?`

Watoto ni baraka. Lakini kwa sababu fulani Mungu hambariki kila mmoja kwa watoto. Baadhi ya watu hutarajia na kuomba kwa ajili ya kuwa na familia na Mungu, kwa neema yake huwajibu kulingana na ombi lao, nyakati fulani wa namna ya muujiza kabisa, kama ilivyokuwa katika suala la Sara; wengine huku wakiwa na bidii katika maombi mbele za kiti cha enzi cha Mungu hukutana na ukimya wa kutisha. Kila mara wanapoona marafiki wakimsifu Mungu kwa ajili ya uja uzito wao na wakati wanapowakaribisha watoto wao, kidonda chao kinazidi kuwa na kina wanapofikiria juu ya kiota chao kilicho tupu. Hata maswali yasiyo na nia mbaya kama, “Je, una watoto wangapi?” hugeuka kuwa kama kumbusho linaloumiza la chama maalum ambacho wale wasio na watoto wanabaguliwa, licha ya wao kutaka kujiunga nacho.

Wale ambao wamepitia uzoefu huo inawapasa wafikie hatua ya kukubali kwamba Mungu anaelewa huzuni yao. Mtunga Zaburi anamsema Mungu hivi, “Umehesabu kutanga-tanga kwangu; Uyatie machozi yangu katika chupa yako; (Je! Hayamo katika kitabu chako?)” (Zab. 56:8). Ingawa anaonekana kuwa kimya, “Kama vile baba awahurumiavyo watoto wake, ndivyo Bwana anavyowahurumia wamchao” (Zab. 103:13). Wakati huo huo, watu wengine, kwa sababu mbalimbali, wanaweza kuchagua tu kutozaa watoto. Mtu anaweza kuelewa katika dunia hii iliyojawa na maumivu, mateso, uovu na maafa yanayoweza kutokea wakati wowote, kwa nini hawa wanachagua kutoongezea watu ndani yake. Katika mazingira fulani, baadhi ya watu wanaweza kuchagua kuwa na watoto wa kupanga badala ya wao wenyewe kuzaa; kwa namna hiyo wanaweza kulea watoto ambao tayari wapo, mara kwa mara wakiwapatia nafasi iliyo bora zaidi ya maisha kuliko ile ambayo wangeweza kuwa nayo.

Dunia yetu ni mahali penye utata nasi tunaweza kukutana na aina zote za watu katika hali za namna zote kuhusiana na kuwa au kutokuwa na watoto. Katika hali yoyote tunayojikuta inayohusu suala la watoto, tunaweza kuishi na uhakika wa upendo wa Mungu kwetu na shauku yake kwa ajili ya kutupatia mwisho mzuri. Wakati huo huo pia, hebu tukumbuke daima kuwa waelewa na makini sana tunapokutana na watu ambao, kwa sababu yoyote ile, hawana watoto.

`Kamwe Yesu hakuwa na watoto wake mwenyewe wa kimwili. Ni mafundisho gani, kama yapo, ambayo yapo kwa ajili yetu katika ukweli huu?`