---
title:  Kulea Kama Afanyaye Wanafunzi
date:  22/05/2019
---

`Soma Mwanzo 18:18, 19 na 1 Samweli 3:10 – 14. Linganisha hawa baba wawili. Matokeo ya mitindo yao ya kulea yalikuwaje?`

Wazazi wanao wajibu wa kuwafanya watoto wao kuwa wanafunzi, ili wao wenyewe wapate kuwa wanafunzi wa Yesu. Wapo wazazi wanaoamini kuwa namna ya kufundisha watoto wao ni kwa kutumia adhabu ya kupiga kwa fimbo – kwamba kadiri ifanywavyo zaidi ndivyo inavyokuwa bora zaidi (Mit. 22:15; 23:13; 29:15). Mara kwa mara mafungu kama haya yametumika visivyo na kudhalilisha watoto na kuwalazimisha katika kujisalimisha kabisa, lakini mara kwa mara hilo pia limesababisha uasi dhidi ya wazazi wao na Mungu.

Biblia inawafundisha wazazi kutawala kwa wema (Efe. 6:4; Kol. 3:21) na kuelekeza watoto katika haki (Zab. 78:5; Mit. 22:6; Isa. 38:19; Yoe. 1:3). Kama wazazi, inatupasa kukimu mahitaji ya watoto wetu (2 Kor. 12:14) na kuweka mfano kwa ajili yao kuufuata (Mwa. 18:19; Kut. 13:8; Tito 2:2). Tunaambiwa tuelekeze kaya zetu vyema (1 Tim. 3:4, 5, 12) na kunidhamisha watoto wetu (Mit. 29:15, 17) wakati huo huo tukiuakisi upendo wa Mungu (Isa. 66:13; Zab. 103:13; Lk. 11:11).

Ni jambo la kusikitisha, kwamba Biblia inadhihirisha visa vya malezi ambayo hayakuwa sahihi. Isaka na Rebeka walionesha upendeleo kwa wana wao, Esau na Yakobo (Mwa. 25:28) na baadaye Yakobo alionesha mtazamo huo huo kwa Yusufu (Mwa. 37:3). Eli, ingawa alikuwa kiongozi wa kidini, alishindwa kusahihisha watoto wake (1 Sam. 3:10 – 14). Samweli, ambaye pia alilelewa na Eli, alikuja kuwa baba mwenye upungufu sana yeye mwenyewe (1 Sam. 8:1-6). Mfalme Daudi, kwa kuzini na kuagiza mauaji, aliwafundisha hivyo watoto wake ambao walifuata mfano wake. Mfalme Manase alitoa watoto wake kafara kwa mapepo (2 Fal. 21:1-9), kama alivyofanya Mfalme Ahazi (2 Fal. 16:2-4).

Hata hivyo, inapendeza, kuwa tunapata kwenye Maandiko baadhi ya mifano ya malezi mazuri pia. Mordekai alikuwa baba mzuri sana wa kufikia wa Hadasa, Malkia Esta (Est. 2:7) na Ayubu aliwaombea watoto wake kila mara (Ayu. 1:4, 5). Katika mifano hii yote, mizuri na mibaya, tunaweza kupata mafundisho juu ya malezi.

`Ni jambo gani tunaloweza kujifunza kutokana na mifano ya kulea tunayoiona kwenye Biblia? Tunaweza kutumia kwa njia gani baadhi ya kanuni hizi katika mwingiliano na wale ambao sio watoto wetu?`