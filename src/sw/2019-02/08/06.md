---
title:  Kumpigania Mwana Wako Mpotevu
date:  23/05/2019
---

`Soma Mithali 22:6. Unaelewa nini juu ya fungu hili? Je hili ni hakikisho, ahadi au uwezekano?`

Nyakati fulani kama mzazi huwa unafanya kila unachopaswa kufanya – kutumia muda kuwafundisha watoto wako yaliyo sahihi, kuishi kulingana na ujuzi wako juu ya Mungu, kuwapeleka kwenye shule nzuri, kuhudhuria kanisa kila mara, kuhusika kwenye kazi ya utume pamoja nao – halafu wanaishia kuiacha imani ambamo uliwalelea. Kiwango cha maumivu kinaumiza sana na wala hakuna muda unapopumzika kuumia juu ya wokovu wao. Sio lazima chanzo kiwe kosa la mzazi. Watoto wanazo akili zao wenyewe nao hatimaye wanawajibika kwa Mungu kwa matendo yao.

Baadhi ya watu wameyachukua maneno haya “Naye hataiacha, hata atakapokuwa mzee” kama ahadi, hakikisho kwamba malezi sahihi daima yataleta matokeo ya mtoto kuokolewa. Lakini mara kwa mara Mithali hutupatia kanuni na sio mara zote ahadi zisizo na masharti. Tunachoweza kujifunza kwenye fungu hili ni hakikisho kwamba mafundisho yaliyojifunzwa utotoni yatadumu katika maisha yote. Kila mtoto anaufikia umri ambao ama anakubali urithi wa wazazi wake na kuufanya kuwa wake binafsi au kuukataa. Wazazi ambao wamekuwa waangalifu katika kuwapatia watoto wao mafunzo ya kitauwa wanakuwa na uhakika kwamba kile walichowafundisha watoto wao kitakuwa nao siku zote na ikiwa watoto hawa watatanga mbali, mbegu walizozipanda wazazi mioyoni mwao zitadumu kuwa ndani yao zikiwaita warudi nyumbani. Kuwa mzazi mzuri ni uchaguzi wetu; matokeo ya watoto watakavyokuwa ni uchaguzi wao.

Mzazi afanye nini mtoto anapotanga mbali? Kabidhi watoto kwa Mungu kwa maombi ya dhati. Yeye awezaye kuelewa maumivu yako ni Mungu, ambaye mabilioni ya watoto wake, wamempa kisogo, Yeye aliye mzazi mkamilifu. Unaweza kuwasaidia watoto wako wapotevu kwa upendo na maombi na uwe tayari kusimama kando yao wanapopambana na Mungu.

Usione aibu kuomba kusaidiwa na maombi, usijilaumu na wala usikaze macho yako sana kwa mtoto mpotevu kiasi cha kuisahau sehemu nyingine ya familia. Kulea mtoto mpotevu kunaweza kuigawa familia yako; hivyo, jenga umoja ulio mstari wa mbele pamoja na mwenzi wako na uweke mipaka bayana kwa mtoto wako. Kumbuka kwamba Mungu anampenda mtoto wako kuliko wewe, tazamia mustakabali bora na kubali kwamba mtoto wako ni kazi ya Mungu inayoendelea.

`Huwa ni kawaida kujilaumu katika hali ya namna hiyo. Hata kama umefanya makosa, kwa nini ni bora kukazia macho wakati ujao na kwenye ahadi za Mungu? Taz. Flp. 3:13.`