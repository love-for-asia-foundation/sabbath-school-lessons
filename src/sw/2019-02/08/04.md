---
title:  Furaha na Wajibu wa Kulea
date:  21/05/2019
---

`Soma Zaburi 127. Ujumbe wa msingi wa zaburi hii fupi ni nini? Ni kanuni gani za muhimu tunazoweza kuchukua kutoka kwenye zaburi hii kwa ajili yetu wenyewe na namna tunavyoishi?`

Unapotaka kupika chakula unachokipenda, huwa unafuata maelekezo ya upishi. Ukiweka viungo husika (viambato) vyote vinavyohitajika na kufuata hatua zake zote, mara nyingi huwa unapata matokeo yaliyotarajiwa. Hata hivyo, kulea sio kama kupika. Hakuna mtoto ambaye yuko kama mtoto mwingine kabisa, na hata kama ukifanya kila kitu kama ambavyo umefanya na watoto wengine, matokeo yake yanaweza kuwa tofauti. Hii inaweza kutokana na jinsia yao, kama ni wangapi kuzaliwa, mwenendo wao, au sababu zingine nyingi tu. Kulingana na mpango wa Mungu, inawapasa wazazi kuongoza na kufundisha watoto wao kumpenda na kumtii Mungu (Kum. 6:4-9; Zab. 78:5-7). Mwongozo wa Mungu kwa ajili ya wazazi ni “mlee mtoto katika njia impasayo, naye hataiacha, hata atakapokuwa mzee” (Mit. 22:6), sio kurandaranda ukichunga watoto kwa kuhakikisha kwamba kamwe hawafanyi maamuzi yasiyo sahihi.

Huku tukiwa tunataka kuwaona watoto wetu wakikua kutoka katika hali ya kupakatwa, kutoweza kujitetea, wadogo hadi kufikia hali ya kujitegemea, utu uzima wenye mafanikio, wajibu wetu mkubwa ni kwamba wafikie hatua ya kumjua, kumpenda na kumtumikia Yesu Kristo. Sisi kama wazazi, tunaweza kufuata mpango kwa ajili ya maendeleo ya kiroho ya watoto wetu kama ulivyobainishwa kwenye Kumbukumbu la Torati 6. Yapo masharti muhimu manne: Kwamba tumtambue “BWANA, Mungu wetu” (Kum. 6:4), kwamba tumpende Mungu kikamilifu kutokea moyoni (Kum. 6:5), kwamba tuhifadhi Neno lake (Kum. 6:6) na kwamba tuwaelezee watoto wetu kile tunachokijua kumhusu Mungu (Kum. 6:20 – 23).

Kumbukumbu la Torati 6 inaendelea kutupatia kanuni zingine muhimu mbili. Kwanza, kanuni ya “fundisha – nena” (Kum. 6:7). Kufundisha kunahusiana na elimu rasmi, wakati kunena kunamaanisha maelekezo yasiyo rasmi. Kwa hali zote mbili, mawasiliano ya ukweli wa kibiblia yanachukua nafasi katika mazingira ya uhusiano wa mzazi – mtoto. Nyakati rasmi za kufundisha zinaweza kuwepo wakati wa ibada ya familia tunapojifunza Neno la Mungu pamoja nao. Kufundisha kusiko rasmi kunatokea popote kwenye mazingira ya maisha ya siku kwa siku na tena ni muhimu zaidi. Matukio ya kila siku yanaweza kuwa njia zenye manufaa zaidi za kuwasilisha kweli ya kibiblia (Mwa. 18:19). Ya pili ni kanuni ya “funga – andika” (Kum. 6:8, 9). Ukweli wa kiroho lazima ufungwe kwenye matendo yetu (“mkono”) na mitazamo (“macho”), lakini ni lazima uandikwe kwenye (“miimo ya nyumba”) zetu binafsi na kwenye (“malango”) hadhara ya maisha yetu. Ni lazima utoke kwenye mioyo yetu hadi kwenye nyumba zetu na kutoka kwenye nyumba zetu hadi ulimwenguni.