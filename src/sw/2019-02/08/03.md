---
title:  Kulea Kama Mzazi Mmoja
date:  20/05/2019
---

Jambo ambalo dunia inakabiliwa nalo, ambalo limezoeleka ni hili la wazazi wa upande mmoja, mara kwa mara japo sio mara zote, mwanamke kama mzazi pekee. Nyakati fulani tunawafikiria wazazi hawa wa upande mmoja kuwa ni wale waliopata watoto nje ya ndoa. Hata hivyo, sivyo ilivyo wakati wote. Hajiri alishinikizwa kuwa na mtoto na Ibrahimu na kisha akalazimishwa kuondoka na mtoto wake (Mwa. 16:3, 4; 21:17). Bathsheba alipata mimba kutokana na kutongozwa na mtu mwenye mamlaka (2 Sam. 11:4, 5). Eliya alitumwa hadi kwenye kijiji kilichoitwa Serepta kumsaidia mama mjane aliyekuwa akilea peke yake (1 Fal. 17:9). Ulipofikia wakati wa Yesu kuanza huduma yake rasmi, Yusufu, baba yake wa kufikia, alikuwa amekufa, akimwacha Mariamu akiwa mjane na mzazi aliye peke yake. “Mauti ilikuwa imemtenga na Yusufu, aliyekuwa mwenzi wake katika ujuzi wa siri ya kuzaliwa kwa Yesu. Sasa hakuwepo yeyote ambaye angeweza kumwelezea matumaini na hofu zake. Miezi miwili iliyokuwa imepita ilikuwa ya huzuni sana.” – Ellen G. White, The Desire of Ages, uk. 145.

Pengine kuwa kwenye hali ya mzazi mmoja ni moja ya kazi zenye changamoto kubwa sana kuliko zote. Wengi wanakabiliana na matatizo, kama vile usimamizi wa fedha zao, kushughulika na yule mzazi mwingine, au hata tu kuwa na muda wao wenyewe au muda wa kuwa na Mungu na wakijiuliza kama watapata kupendwa tena.

`Ni ahadi gani ambazo mtu yeyote, wakiwemo wazazi hawa wa upande mmoja, wanazoweza kuzichukua kutoka kwenye mafungu yafuatayo: Yer. 31:25; Mt. 11:28; Yer. 29:11; Yer. 32:27; Mit. 3:5,6; Isa. 43:1,2.`

Sisi kama kanisa tunao wajibu wa kusaidia wazazi hawa wa upande mmoja. Yakobo aliandika, “Dini iliyo safi, isiyo na taka mbele za Mungu Baba ni hii, kwenda kuwatazama yatima na wajane katika dhiki yao, na kujilinda na dunia pasipo mawaa” (Yak. 1:27). Mtu anaweza kuongeza kwa ujumla katika wazo hilo, “na wazazi wa upande mmoja katika taabu yao, pia.” Msaada tunaoweza kutoa sio lazima uwe wa kifedha. Tunaweza kuwaruhusu wawe na muda wa kupumzika kwa kuchukua watoto wao kwa muda ili wapate kufanya shughuli zingine, wapumzike, waombe na kujifunza Neno la Mungu. Tunaweza kutumika kama washauri nasihi kwa watoto wao au kuwasaidia kukarabati vitu fulani kwenye nyumba zao. Tunaweza kuwa mikono ya Mungu kwa namna mbalimbali katika kusaidia kuwategemeza wazazi hawa wa upande mmoja.

`Je, ni mambo gani hasa unayoweza kufanya ili kuwatia moyo na kuwasaidia wazazi hawa wa upande mmoja bila kuwahukumu kwa jinsi walivyofikia katika hali hizi walizonazo?`