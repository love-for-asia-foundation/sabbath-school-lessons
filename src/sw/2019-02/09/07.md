---
title:  Tafakari Zaidi
date:  31/05/2019
---

Wapo wengi ambao wametaabishwa na uraibu wao. Hawa wamekuwa watumwa kwa tamaa zao na wamepoteza pesa zao, kazi zao, afya zao na hata uhuru wao. Lakini Yesu alikuja kutupatia uhuru kutoka katika dhambi zetu na kutoka kwenye uraibu wote, na “Mwana akiwaweka huru, mtakuwa huru kweli kweli” (Yn. 8:36). Yesu pia aliahidi kuwa atakuwa pamoja nasi (Mt. 28:20; Isa. 43:2); hivyo, hatuhitaji kupigana vita hii peke yetu. Kwa kweli, ni lazima tukumbuke kwamba pambano hili ni la Bwana (1 Sam. 17:47) naye anaahidi ushindi (1Pet. 1:3-9). Leo unaweza kuanza safari ya kwenda kwenye ushindi dhidi ya uraibu na kupokea uhuru unaoutamani na ambao Mungu anautamani kwa ajili yako. Hii hiamaanishi kuwa hutakuwa na wakati mgumu katika kupambana na hali hiyo, hii haimaanishi kwamba, nyakati fulani, hutaweza hata kuanguka tena. Lakini habari njema ni kwamba kadiri usivyokata tamaa katika kumtegemea Bwana, naye hatakata tamaa kwa ajili yako. Naam, ndiyo, hakuna kosa lolote katika kutafuta msaada wa kitaalamu pia. Kama Bwana awezavyo kutumia utaalamu wa tiba kukusaidia katika matatizo yako ya afya, anaweza pia kutumia mshauri wa kitaalamu kusaidia katika uraibu huo.

“Matatizo na majaribu yanapotuzunguka, inatupasa tumkimbilie Mungu na kwa ujasiri tarajie kupata msaada kwake aliye mkuu katika kuokoa na mwenye nguvu ya kukomboa. Ni lazima tuombe baraka ya Mungu kama kweli tunataka kuipokea. Maombi ni wajibu na hitaji; lakini je, tunapuuzia sifa? Haitupasi kutoa shukrani mara nyingi zaidi kwa Mpaji wa baraka zetu zote? Inatupasa tudumishe shukrani. Inatupasa, mara kwa mara tutafakari na kuhesabu upya rehema za Mungu na kusifu na kutukuza jina lake takatifu, hata tunapokuwa tukipita kwenye huzuni na mateso.” – Ellen G. White, Selected Messages, kitabu cha 2, uk. 268.

`1. Msamaha unaweza kufanya sehemu gani pale hali ya kuaminiana inapokuwa imepotea na katika kuponya uhusiano uliovunjika? Mt. 6:12 -15; 18:21, 22. Upendo “hauhesabu mabaya” (1 Kor. 13:5).`

`2. Kuna faida gani kutafakari na kuhesabu rehema za Mungu tunapokuwa tukipita kwenye huzuni na mateso?`

`3. Ni namna gani za kivitendo ambazo kanisa lako, kwa ujumla, linaweza kutumia kuwasaidia wale wanaopambana na kufiwa au upotevu wa namna yoyote?`