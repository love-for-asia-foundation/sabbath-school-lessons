---
title:  Kupoteza Afya
date:  26/05/2019
---

Sasa, kama ilivyo vigumu pale afya inapopotea, inakuwaje vigumu zaidi wakati tatizo hili linapomfikia sio sisi wenyewe tu, bali pia mtu fulani kwenye familia yetu wenyewe? Ni wangapi ambao wakiwa kama wazazi, hasa pale waliposhughulikia ugonjwa wa mtoto, wametamani wangekuwa ni wao kama wazazi, ambao wangekuwa wagonjwa badala ya mtoto? Kwa bahati mbaya, hatujapewa uchaguzi huo.

`Taarifa hizi zote zinafananaje? Mk. 5:22-24, 35-43; Mt. 15:22 – 28; Lk. 4:38, 39; Yn. 4:46 -54.`

Katika kila moja ya matukio hayo, na bila shaka katika mengine mengi, ilikuwa ni mwanafamilia aliyetafuta msaada wa Yesu kwa ajili ya mwanafamilia mwingine.

Bila shaka, tunatambua kwamba tunateseka kwa sababu tunaishi kwenye dunia iliyoanguka dhambini. Dhambi ilipoingia duniani, sio mauti tu iliyoingia, bali pia maumivu sugu, magonjwa na maradhi. Unapokabiliwa na ugonjwa wa muda mrefu au usiotibika, tunaweza kupata mshtuko, hasira, kukata tamaa na hata tunaweza kujisikia kupiga kelele, “Mungu wangu, Mungu wangu, Mbona umeniacha? Mbona U mbali na wokovu wangu, Na maneno ya kuugua kwangu?” (Zab. 22:1). Kama alivyofanya Daudi, tunafanya vyema kumpelekea Mungu maswali yetu, hasira zetu na maumivu.

Kwa namna nyingi, maradhi na kuteseka vitabaki kuwa fumbo hadi mauti itakaposhindwa Yesu akirudi. Wakati huo huo, tunaweza kupata mambo ya muhimu ya kweli kutoka katika Neno la Mungu. Ayubu alipokuwa akistahimili maumivu yasiyoelezeka, alipata uzoefu wa urafiki wa ndani zaidi na Mungu. Yeye anasema, “Nilikuwa nimesikia habari zako, kwa kusikia kwa masikio; bali sasa jicho langu linakuona” (Ayu. 42:5). Paulo alikuwa na namna ya ugonjwa sugu na namna alivyoshughulika nawo inatuambia kwamba mateso yanaweza kutuwezesha kwa mbinu za kuwafariji wengine, yanaweza kutupatia hali ya kuwarehemu wengine wanaoumia na yanaweza kutufanya tutumike kwa namna yenye manufaa zaidi (2 Kor. 1:3-5) – hii ikimaanisha kama hatutairuhusu ituzuie.

`Iwe kwamba sisi au wanafamilia wetu wanahangaishwa na ugonjwa, ni ahadi gani tunazoweza kudai? Kwa nini, katika nyakati kama hizi, ukweli juu ya Yesu, Bwana wetu, akiteseka msalabani unakuwa wa muhimu sana kwetu? Yeye kuwa msalabani kunatufundisha nini juu ya upendo wa Mungu usioshindwa, hata katikati ya ugonjwa uliopo kwenye familia zetu?`