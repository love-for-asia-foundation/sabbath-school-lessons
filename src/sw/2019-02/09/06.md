---
title:  Kupoteza Maisha
date:  30/05/2019
---

`Soma 1 Wakorintho 15:26. Kifo kinaelezewaje na ni kwa nini kinaelezewa kwa namna hii?`

Ni nani, ambaye akiwa amefiwa na mpendwa wake, asiyepitia uzoefu yeye mwenyewe wa namna kifo kilivyo adui mkubwa? Kwa upande mwingine, waliokufa wana “faida.” Wakiwa katika Bwana, wanafumba macho yao na katika kile kinachoonekana kuwa kama kufumba na kufumuba kwao, wanafufuliwa na kuwa katika hali ya kutokufa. “Kwa muumini, kifo ni jambo dogo tu… Kwa Mkristo, kifo ni usingizi tu, muda mfupi wa kuwa kimya na giza. Maisha yanakuwa yamefichwa pamoja na Kristo katika Mungu, na “Kristo atakapofunuliwa, aliye uhai wetu, ndipo na ninyi mtafunuliwa pamoja naye katika utukufu.” – Ellen G. White, The Desire of Ages, uk. 787.

La, ni walio hai, hasa marafiki na wanafamilia wanaosalia, wanaojua maumivu na huzuni inayokuja baada ya kifo. Ukweli ni kwamba huzuni ni mwitiko wa asili, wa kawaida pale tunapofiwa. Tunapatwa na mateso ya kihisia pale kitu fulani au mtu fulani tunayempenda anapochuliwa kutoka kwetu.

Mchakato wa huzuni hauko sawa kwa kila mmoja, lakini kwa ujumla watu wengi huwa wanapitia hatua kadhaa. Hatua ya kwanza ya mwitiko ambayo pia ni ya kawaida zaidi pale mpendwa wetu anapokufa ni mshtuko na hali ya kukataa au kukanusha ukweli halisia, hata pale kifo kinapokuwa kimetarajiwa. Mshtuko ni ulinzi wako wa kihisia dhidi ya kuzidiwa kabisa na hali ya kufiwa nayo inaweza kudumu kati ya miezi miwili hadi mitatu. Unaweza pia kupitia wakati ambapo utadumu kughubikwa na mawazo yanayomhusu mpendwa wako, hata wakati wa shughuli za kawaida za kila siku. Mara kwa mara utayageuza mazungumzo kumuelekea mpendwa wako. Kipindi hiki kinaweza kudumu kwa miezi sita hadi mwaka.

Hatua ya kukata tamaa na sonona ni kipindi kirefu cha huzuni, pengine chenye maumivu zaidi na kilicho kirefu zaidi kwa mwombolezaji, ambapo taratibu unafikia katika hatua ya kukubaliana na uhalisia wa msiba wako. Wakati wa kipindi hiki, unaweza kupata uzoefu wa viwango vya hisia, kama vile hasira, hatia, majuto, huzuni na fadhaa. Shabaha ya kuomboleza sio kuondoa maumivu yote au kumbukumbu za kufiwa kwako. Kwenye hatua ya mwisho ya kupona, huwa unaanza kuwa na shauku ya shughuli za kila siku upya na kushughulika kwa kawaida siku kwa siku.

`Ni mawazo gani yanayofariji unayoweza kupata kwenye mafungu yafuatayo? Rum. 8:31-39; Ufu. 21:4; 1 Kor. 15:52 – 57.`