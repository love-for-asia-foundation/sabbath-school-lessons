---
title:  Kupoteza Hali ya Kuaminiwa, (Inaendelea)
date:  28/05/2019
---

`Biblia Biblia inahusisha taarifa za ukatili wa kifamilia, hata kati ya watu wa Mungu. Unaposoma mafungu haya una mawazo na hisia gani? Unadhani ni kwa sababu gani visa hivi vilihifadhiwa kwenye Maandiko? Mwa. 37:17 -28, 2 Sam. 13:1 – 22,2 Fal. 16:3; 17:17; 21:6`

Unyanyasaji ni tabia inayotokana na uchaguzi wa kudhamiria wa mtu anapomtawala mwingine kwa nguvu. Haiwezi kukubalika au kupewa kisingizio cha ulevi wa pombe, msongo, hitaji la kuridhisha tamaa ya ngono, hitaji la udhibiti bora zaidi wa hasira, au mwenendo wowote wa mhanga. Wahanga hawawajibiki kwa kusababisha mnyanyasaji anyanyase. Kwa kawaida, wanyanyasaji huwa wanabadili na kupotosha upendo, kwa maana “pendo halimfanyii jirani neno baya” (Rum. 13:10). Huduma za kitaalamu zinaweza kusaidia kuleta badiliko katika tabia ya mnyanyasaji, lakini hili hutokea pale tu mtu mwenyewe anapowajibika kwa ajili ya mwenendo wake na kutafuta msaada huo. Kwa wale watakaojiweka wazi kwa ajili ya kuwepo kwa Mungu, Mungu anaweza kufanya mambo ya ajabu mno kuliko yote kuwasaidia wanyanyasaji waache kunyanyasa, watubie mitazamo na mienendo yao, walipe fidia kwa kadiri inavyowezekana na wakumbatie sifa za upendo wa agape kuponya mioyo yao wenyewe na kuwapenda wengine (linganisha na Efe. 3:20).

`Hebu jaribu kujiweka mwenyewe mahali pa mtu mwenye kiwewe kwa sababu ya ukatili. Ni maneno gani ya kukubalika, faraja na matumaini ambayo ungependa kuyasikia? Kwa nini ni muhimu kumpa mtu mazingira ya usalama na hali ya kuonesha ukubali zaidi badala ya kumshauri juu ya namna ya kuishi kwa ubora zaidi na mnyanyasaji?`