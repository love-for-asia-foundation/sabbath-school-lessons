---
title:  Kugeuza Mioyo Kwenye Madhabahu
date:   25/06/2019
---

`Soma 1 Wafalme 18:20 – 45. Andika kwenye mistari hapo chini kile ambacho kimsingi kinamaanishwa na tukio hili lote. Ingawa muktadha ni wa tofauti kabisa, kanuni zinazoonekana kwenye kisa hiki zinaweza kutumikaje kwenye maisha ya familia?`

Mlimani Karmeli, Eliya alitamani kufanywa upya tena kwa agano kwa upande wa taifa lake, kurudi kwenye imani ya baba zao jambo ambalo lingeleta uponyaji maishani mwao, kwenye nyumba zao na kwenye nchi yao.

Saa ya kafara ya jioni. Baada ya kushindwa kwa makuhani wa kipagani na kafara zao, Eliya alichukua zamu yake. Alikuwa amedhamiria. Muda wa siku ulivuta macho kwenye mpango wa Mungu wa ukombozi uliofunuliwa kwenye huduma ya hekalu (linganisha Kut. 29:41). Mwaliko “Nikaribieni mimi” (1 Fal. 18:30) unatukumbusha juu ya Mwokozi akiwakaribisha wenye dhambi (linganisha na Mt. 11:28). Wazazi wanaoumizwa juu ya ukaidi wa mtoto wanaweza kuwa na hakika kwamba Mungu anampenda kwa kweli kama alivyowapenda Wana wa Israeli. Mungu anafanya kazi bila kukoma kuwavuta wakaidi kwake.

Mtazamo wa Eliya kwenye madhabahu ya Yehova unaonekana katika ulinganifu wake na wakati wetu wakati Yesu na neema yake inayookoa inapoinuliwa katika familia. Ibada ya familia ni fursa ya kuzungumza naye katika sala, kunena juu yake kila mmoja kwa mwenzake, kupokea upya karama yake iliyo bure ya wokovu na kuipa mioyo yetu muda wa kuakisi mafundisho yake.

Mwitiko aliouomba Eliya ungekuwa ishara ya Mungu kuwarejesha tena kwake mwenyewe. Wafalme wa kwanza 18:37 inasema, kwamba “ili watu hawa wajue….wewe umewageuza moyo wakurudie.” Hatuwezi kugeuzia mioyo yetu kwa Mungu; tunaweza tu kuiitikia neema yake ambayo Yeye anaitoa bure.

Moto ulao ulishuka, sio kwa wenye hatia bali kwenye kafara, tendo lililoelekeza mbele kwa Yesu, yeye aliyefanywa kuwa “dhambi kwa ajili yetu, ili sisi tupate kuwa haki ya Mungu katika Yeye” (2 Kor. 5:21). Ungamo na sifa vilitoka kwenye midomo ya watu. Kwa sababu hawakuitikia wito wa Mungu, makuhani wa uongo waliuawa. Ndipo mvua zilizohuisha zilipomaliza laana juu ya nchi.

`“Madhabahu” yako ya nyumbani ipo katika hali gani? Ni kwa namna gani hasa unaweza “kujenga upya madhabahu” nyumbani mwako, kama kweli inahitaji kujengwa upya?`