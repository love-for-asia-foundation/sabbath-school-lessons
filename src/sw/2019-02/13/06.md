---
title:  Kugeuza Mioyo Katika Siku za Mwisho
date:   27/06/2019
---

Kwa namna fulani, sisi kama Waadventista tunajiona katika nafasi ya Yohana Mbatizaji. Mpiga mbiu wa matengenezo na toba alijitahidi kuandaa njia kwa ajili ya ujio wa mara ya kwanza wa Yesu; sisi kama jumuiya ya watu wenye imani moja, tunajikuta tukifanya vivyo hivyo kwa ajili ya Ujio wa pili.

`Soma kwa maombi Luka 1:17. Je, maneno haya yanabebaje ujumbe wetu?`

Baba wa mbinguni amegeuza mioyo ya watoto wake imrudie Mwenyewe na amegeuza mioyo ya watoto wake irudiane kupitia kwa Msalaba wa Kristo. Ujumbe wa Eliya unasihi familia ziamini ujumbe huu mzuri wa pekee (2 Kor. 5:18 – 21; linganisha Efe. 2:11 – 18) na kuwa watu waliojawa na neema wakati Roho wake anapoonesha mavuno ya upendo ndani yao.

Dunia inalo hitaji kubwa la kuona hali ya kujali kusiko na ubinafsi, uwajibikaji unaodumu na kujitoa kwa Mungu kusikoyumba. Kwa neema ya Mungu, familia za Kikristo zinaweza kuonesha kielelezo cha namna hiyo. Hata hivyo, ni lazima tukumbuke ya kwamba ujumbe tulio nao kwa ajili ya ulimwengu upo kwa ajili yetu wenyewe. Kanuni za injili, za umoja, za upendo, za kujitoa nafsi zitakapokuwa zisipodhihirishwa kati yetu, hasa kwenye familia zetu, tutakuwa dhaifu kueneza ujumbe huu kwa wengine. Mahubiri yote mazuri, mawasilisho yote yenye mantiki ya kibiblia, hayatoshi: Ulimwengu unahitaji kuona maishani mwetu, hasa maishani mwa familia zetu, kudhihirishwa kwa toba, mioyo iliyogeuka, upendo na uwajibikaji tunaouhubiri. Kama Yohana Mbatizaji alivyokuwa na uwezo uliobadilisha maisha na kufanya kuhubiri kwake kuwa na manufaa, tunaweza kufanya vivyo hivyo kwa neema ya Mungu, lakini kwa kiwango tu cha utayari wetu wa kushirikiana naye. 

Sisi, kupitia kwa Yesu, ni sehemu ya familia iliyopo mbinguni (Efe. 3:15). Kwa hiyo, tuwe ni familia ya mmoja au zaidi, tumeitwa kuwa mashahidi kwa ajili ya Mungu tunayedai kumtumikia na hakuna kinachoweza kufanya ushuhuda wetu kuwa na mguso zaidi kuliko kuuonesha ulimwengu kile ambacho familia, bila kujali ukubwa wake, inaweza kuwa kwa njia ya uwezo wa injili.

`Utafanya nini, kwa namna iliyo ya pekee, kuonesha wale walio karibu nawe, wawe ni wanafamilia wa karibu au mtu mwingine yeyote, kwamba unawapenda na unawajali?`