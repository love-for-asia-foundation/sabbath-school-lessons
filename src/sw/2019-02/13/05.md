---
title:  Kugeuzwa Mioyo Yordani
date:   26/06/2019
---

Sambamba na utabiri wa Gabrieli (Lk 1:17) na uthibitisho alioutoa Yesu kuwa ndiye Eliya aliyetabiriwa (Mt. 11:14; 17:12, 13), waandishi wa Injili wanamthibitisha Yohana Mbatizaji kama “mjumbe” ambaye angeandaa njia ya Bwana (Mt. 11:10; Mk. 1:2; Lk.7:27; linganisha Mal. 3:1). 

`Tambua vipengele muhimu vya ujumbe wa Yohana. Ni kwa namna gani ujumbe wake ulikuja kuwa “unaogeuza mioyo”? Mt. 3:2, 8; 14:4; Mk. 1:4; Lk. 3:3, 8, 9, 11, 13, 14.`

Kama mkulima anavyolima ardhi ngumu ili kuiandaa kupokea mbegu, Yohana aliikemea dhambi na kusihi wenye dhambi watubu. Asili ya mwanadamu ipo kwa namna ambayo, bila hali ya kujichunguza nafsi, bila kuwa macho na hali halisi ya mtu, hakuna hitaji linalohisika kwa ajili ya kitu fulani kilicho bora zaidi. Ujumbe wake uliwageuzia watu kwa utakatifu wa masharti ya Mungu na hitaji walilokuwa nalo la haki yake iliyo kamili. Daima toba ya kweli inaonekana katika unyenyekevu na kumtumainia Mungu kwa ajili ya msaada uwezao kubadilisha mwenendo wa mtu. Kwa kufunua hali ya kutokuwa makini, unafiki uliokitwa katika umimi wa wale waliodai kuwa Ibrahimu ni baba yao, alitafuta namna ya kuwafungulia maana ya ndani zaidi ya imani ya baba zao.

`Ujumbe wa Yohana Mbatizaji uliandaaje njia ya Yesu? Yohana 1:35-37; 3:27–30.`

Yohana alikuwa ameoneshwa kuwa Yesu alikuwa ndiye Mwanakondoo wa Mungu. Alipomtambulisha Yesu kwa njia hii (Yn. 1:29, 36), aliwageuzia watu kabisa kwa Bwana. Andrea na mwingine kati ya wanafunzi wa Yohana, Yohana, mwandishi wa Injili aliyeandika historia ya siku ile, aliondoka kwa Yohana na kuwa mwanafunzi wa Yesu. Ujumbe wa Eliya hauelekezi kwa hitaji la toba peke yake; unamtambulisha Yeye anayeokoa kutoka kwenye dhambi, unaleta msisimko kuhusu Yeye na unawafanya watu wamfahamu Yeye.

`Kama Yohana Mbatizaji angeingia nyumbani mwako, unadhani angekwambiaje?`