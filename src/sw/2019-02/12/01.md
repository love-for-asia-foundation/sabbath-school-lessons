---
title:  Wameona Nini Nyumbani Mwako?
date:   15/06/2019
---

### Soma kwa Ajili ya Juma Hili
Isa 38; 39; 1 Kor. 7:12 -15; 1 Pet. 3:1, 2; Ebr. 6:12; 13:7; 3 Yoh. 11; Isa. 58:6, 7, 10, 12. 

> <p>Fungu la Kukariri</p>
> “Bali ninyi ni mzao mteule, ukuhani wa kifalme, taifa takatifu, watu wa milki ya Mungu, mpate kuzitangaza fadhili zake yeye aliyewaita mtoke gizani mkaingie katika nuru yake ya ajabu” (1 Petro 2:9). 

Pengine tumefikia hatua ambapo, Bwana ashukuriwe, maisha yetu (haidhuru kwa sasa), yanaenda vizuri: familia iko vizuri, kazi inaenda vizuri, hata afya na fedha pia. Au labda sivyo? Pengine nyumba yako, kwa sasa, imo kwenye maumivu, kwenye ghasia? Vyovyote vile, mtu anapokuja kutembelea nyumba yako, kama wajumbe kutoka Babeli waliomtembelea Mfalme Hezekia, ni jibu gani ambalo lingetolewa kwa swali ambalo nabii Isaya aliuliza mfalme baadaye: “Wameona nini katika nyumba yako?” (Isa. 39:4). 

Watu wameona nini nyumbani mwako? Malaika wa mbinguni wameona nini? Ni aina gani ya roho inayopenya kwenye makazi yetu? Je, mtu anaweza “kunusa” harufu nzuri ya maombi? Upo wema, ukarimu, upendo, au ni wasiwasi, hasira, hali ya chuki, ukali na kutokupatana? Mtu aliyepo hapo atatoka akifikiria kuwa Yesu yupo kwenye nyumba hii?

Haya ni maswali ya muhimu kwetu sote ambayo inapasa tujiulize kuhusu aina ya nyumba ambayo tumeunda. Juma hili tutaangalia baadhi ya masuala yanayotengeneza maisha mazuri sana ya nyumbani, licha ya wasiwasi usiozuilika na mapambano ambayo nyumba zinakabiliana nayo leo.

_*Jifunze somo la juma hili ukijiandaa kwa Sabato, Juni 22._