---
title:  Amani Inayoshinda
date:   18/06/2019
---

`Ni ushauri gani ambao Agano Jipya linautoa kwa ndoa ambazo zimegawanywa na dini? 1 Kor. 7:12 – 15; 1 Pet. 3:1, 2.`

Baraka ya kuwa wenzi Wakristo. Katika 1 Wakorintho Paulo anajibu hoja ya waongofu kwamba kudumu katika ndoa na mwenzi asiyeamini kunaweza kuwa chukizo kwa Mungu au kuleta hali ya kujichafua na watoto wao. Paulo anasema, sivyo. Hali ya utakatifu ya ndoa na undani wake yapasa viendelee baada ya uongofu wa mwenzi. Kuwepo kwa mwenzi Mkristo mmoja “humtakasa” mwenzake na watoto wao. Neno “humtakasa” yapasa lieleweke katika maana hii; kwamba wenzi wasioamini huwa wanakutana na baraka za neema kwa njia ya kuishi pamoja na wenzi wao walio Wakristo. 

Japo hili linavunja moyo kiasi kikubwa, mwenzi asiyeamini anaweza kuamua kuachana na ndoa. Ingawa matokeo yatakuwa makubwa, neno lenye rehema la Mungu wetu – ambaye daima hushikilia uhuru wa binadamu wa kuchagua – “na aondoke.” Hapo muumini “ndugu mume au ndugu mke hafungiki” (1 Kor. 7:15). 

Kuitwa kuishi katika amani. Jambo lililo kusudi bayana la Neno la Mungu ni kwamba licha ya changamoto za nyumba ambayo imegawanyika kiroho, njia ipatikane kwa ajili ya amani ya Kristo kutawala pale. Tumaini ni kudumisha ndoa katika umoja, kuonesha uthibitisho wa ushindi wa injili katikati ya matatizo na kuhimiza faraja ya mwenzi ambaye ni mwili mmoja na mwenzake, japokuwa huyo mwenzi hajaamini.

`Ni vizuizi gani vinavyoweza kuwepo vya wajibu wa mwanandoa kwa mwenzi asiyeamini?`

Wema, uaminifu usioyumba, huduma ya unyenyekevu na ushuhuda unaovutia kwa upande wa muumini huwa vinaweka uwezekano mkubwa wa kumuongoa mwenzi asiye Mkristo. Unyenyekevu kwenye ndoa ya Kikristo huwa unatokana na kicho kwa Kristo (linganisha na Efe. 5:21). Wakati mwanandoa anapoendeleza uhusiano akiwa na unyenyekevu wa Kikristo kwa mwenzi asiyeamini, daima utiifu wa kwanza ni kwa Kristo. Mtu kuwa mwaminifu kwa madai ya Mungu hakuhitaji adhalilishwe mikononi mwa mwenzi aliye katili.

`Je, kuna mtu kwenye kanisa lako anayehangaika na suala la mwenzi asiyeamini? Kama ndivyo, ni kwa njia gani kivitendo unaweza kumsaidia?`