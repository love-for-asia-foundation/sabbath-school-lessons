---
title:  Kujifunza Kutokana na Kosa la Mfalme
date:   16/06/2019
---

`Soma kisa cha uponyaji wa Hezekia na ziara ya mabalozi wa Babeli. 2 Nyakati 32:25, 31; Isaya 38; 39.`

Maandiko yanaonesha kuwa wajumbe walikuwa wamevutiwa juu ya muujiza wa uponyaji wa Mfalme Hezekia. Hata hivyo, Hezekia anaonekana kuwa kimya juu ya tukio la uponyaji wake. Kwa hawa mabalozi wenye maswali, hakusisitizia mambo ambayo yangefungua mioyo yao kwa ujuzi wa Mungu wa kweli. Tofauti kati shukrani yake kwa kuponywa kwenye sura ya 38 na ukimya wake kuhusu hilo kwenye sura ya 39 sio wa kawaida.

“Mungu akamwacha, ili amjaribu.” Ziara hii ya kiserikali ilikuwa ni tukio la muhimu sana; hata hivyo, hakuna rekodi ya Hezekia kutafuta mwongozo maalum kuihusu kwa njia ya maombi kutoka kwa manabii au kutoka kwa makuhani. Wala Mungu hakuingilia. Akiwa peke yake, bila jicho la umma, bila mashauriano na washauri wa kiroho, inaonekana Hezekia aliacha kazi ya Mungu maishani mwake na maishani mwa taifa lake ipotee kutoka akilini mwake. Kusudio la mwanahistoria kwenye 2 Mambo ya Nyakati 32:31 linaweza kuwa ni kuonesha jinsi ilivyo rahisi kwa baraka ya Mungu kuchukuliwa kirahisi na namna wapokeaji wa rehema zake walivyo na mwelekeo wa kuwa na hali ya kujitosheleza nafsi.

`Hapa chini kuna mafundisho juu ya uaminifu katika maisha ya nyumbani ambayo yanaweza kuchukuliwa kutokana na uzoefu wa Hezekia. Ni mafundisho gani mengine unayoweza kuyafikiria?`

Kila ziara inayofanywa kwa nyumba za Wakristo ni fursa kwa ajili ya watu kukutana na wafuasi wa Kristo.

Kwa kawaida, ni wageni wachache ambao huwa na mwelekeo wa kuanzisha maongezi juu ya mambo ya kiroho. Ni lazima Wakristo watafute njia zilizo makini na sahihi kimazingira ili kueneza habari njema.

Wakristo hawakuitwa ili kujionesha kwa utajiri wao wa mali au mafanikio yao, ingawa wanaweza kuzitambua baraka hizi kama zitokazo kwa Mungu. Wameitwa ili “kuzitangaza fadhili zake yeye aliyewaita mtoke gizani mkaingie katika nuru yake ya ajabu” (1 Pet. 2:9) au, kutumia uzoefu wa Hezekia kama kielelezo, kutangaza kwamba walikuwa wakifa, bali Kristo amewaponya; walikuwa wafu katika dhambi na Kristo akawafufua na kuwaketisha katika ulimwengu wa roho (Efe. 2:4-6). 

`Ni kwa njia gani upo tayari kutumia nyumbani kwako ili kuwashuhudia wengine? Unawezaje kuieleza imani yako katika Kristo kwa uwazi zaidi na kwa wageni wanaokujia nyumbani mwako?`