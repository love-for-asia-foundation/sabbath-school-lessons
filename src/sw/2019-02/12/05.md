---
title:  Maisha ya Familia Yapo kwa Ajili ya Kushirikiana
date:   19/06/2019
---

`Kwenye mafungu yafuatayo, fuatilia kwenye Agano Jipya matumizi ya maneno “fuata” au “iga.” Haya yanatuambia nini juu ya mchakato wa kuwa na kukua kama Wakristo? Unafikiri yanapendekeza nini juu ya uhusiano kati ya kuwa mfano na kushuhudia? 1 Kor. 4:16; Efe. 5:1; 1 The. 1:6; Ebr. 6:12; 13:7; 3 Yoh. 11.`

Msisitizo wa Agano Jipya juu ya kuiga unaonesha utambuzi wa nafasi muhimu ya kuwa mfano katika mchakato wa kujifunza. Huwa watu wanakuwa kama wale wanaowaangalia. Kanuni hii ipo katika mahusiano kwa ujumla na hususan nyumbani, ambapo kuigana ni jambo la kawaida. Hapo watoto huwaiga wazazi wao na ndugu zao waliozaliwa pamoja; wanandoa huwa wanaigana. Dhana hii inatupa kidokezo muhimu cha namna wenzi na familia zinavyoweza kupeleka ushuhuda wa Kikristo kwa wanandoa na wanafamilia wengine.

Nguvu ya mvuto wa kijamii. Huwa tunatoa ushuhuda kutoka majumbani mwetu tunapotoa fursa kwa wengine kutuangalia na kuweza kushiriki na wengine katika uzoefu wa nyumbani mwetu kwa namna fulani. Kwa kweli, wengi hawana mfano mzuri wa ndoa au mahusiano ya familia ambayo inawapasa kufuata. Kwenye nyumba zetu wanaweza kuona jinsi roho ya Yesu inavyofanya tofauti. Ellen White aliandika, “Mvuto wa kijamii, ni nguvu ya ajabu. Tunaweza kuutumia kama tukitaka kama njia ya kuwasaidia wale wanaotuzunguka.” – The Ministry of Healing, uk. 354.

Wanandoa wanapokaribisha wanandoa wengine ili wale pamoja, kwa ajili ya ushirika, au kujifunza Biblia, au wanapohudhuria programu ya ukuaji wa ndoa kwa pamoja, wageni huona kielelezo. Mwonekano wa mapatano, uthibitisho, mawasiliano, utatuzi wa migogoro na makubaliano ya tofauti zilizopo, vinashuhudia juu ya maisha ya familia katika Kristo. 

`Hata hivyo, katika muktadha huu, ni lazima daima tuwe waangalifu na nini? Yer. 17:9; Yn. 2:25; Rum. 3:23.`

Wafuate waumini wanaomfuata Kristo. Wanadamu wote wana makosa; hata hivyo, ushuhuda wa nyumba ya Kikristo haupo kwa ajili ya kuwa mfano wa ukamilifu kabisa. Dhana ya Agano Jipya ya kuiga ni wito kwa watu mmoja mmoja kufuata waumini wanaomfuata Kristo. Wazo ni kwamba watu watashikilia imani ya Kikristo kama wanavyoiona ikioneshwa maishani mwa wengine walio binadamu na wanaoweza kukosea kama walivyo wao.

`Unaweza kufanya nini ili kufanya nyumba yako kuwa mfano bora kwa ajili ya ushuhudiaji wa Kikristo?`