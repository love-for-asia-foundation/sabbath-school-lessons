---
title:  Familia Kwanza
date:   17/06/2019
---

Wapokeaji wa kwanza wa jitihada ya kuihubiri injili ni watu waliomo ndani ya kaya zetu. Hakuna eneo la kazi lililo muhimu zaidi ya hili.

`Ni hitimisho gani linaloweza kupatikana kutoka kwenye Yohana 1:40 – 42 kuhusu kushiriki imani na wengine nyumbani? Tazama pia Kum. 6:6, 7; Rut. 1:14 – 18.`

Taarifa ya kusisimua. Andrea alienda mbali zaidi ya kutoa taarifa; alimpangia kaka yake, Simoni, namna ya kukutana na Yesu. Taarifa ya kusisimua juu ya Yesu na kumtabulisha yeye binafsi kwa Yesu – ni kanuni sahili kwa ajili ya kushirikiana injili na ndugu walio nyumbani! Baada ya utambulisho, Andrea alipiga hatua nyuma. Kuanzia hapo na kuendelea, Yesu na Petro wakawa na uhusiano wao wenyewe.

Kuwasaidia watoto kufikia mahali pa imani. Mara kwa mara, watoto waliopo nyumbani wanaweza kutazamwa kama wapokeaji wanaofaa wa jitihada za kueneza injili. Wazazi wanakosea kwa kufikiri kwamba watoto watafyonza tu hali ya kiroho ya familia. Haipasi hili lichukuliwe kirahisi hata kidogo. Wakati watoto na vijana wakiwa wanajifunza kutokana na vielelezo wanavyoviangalia, ni kweli pia kwamba hawa walio wanafamilia wa Bwana ambao ni wadogo, wanahitaji usikivu na fursa ya kutambulishwa wao binafsi kwa Bwana. Kumbukumbu 6 inasisitiza juu ya suala hili: Lazima uangalifu utumike kwa ajili ya aina inayofaa zaidi ya elimu ya kidini. Mazoea ya wakati wote ya kiroho ya ibada ya mtu binafsi na ya familia yanapaswa kutiwa moyo nyumbani. Muda na jitihada za dhati ni lazima ziwekwe kwa niaba ya watoto na vijana.

`Tunaweza kujifunza nini kutokana na jitihada za uinjilisti za Naomi? Ruthu 1:8-22.`

Ruthu alimwona Naomi nyakati za hali duni kabisa: wakati alipojaribu kumsukumia mbali mkwe (mkamwana) na alipokuwa amekasirika na kusikitika, alimshambulia Mungu alipokuwa akikumbuka misiba yake (Rut. 1:15, 20, 21). Hakuna ushuhuda unaoweza kutolewa kuliko ule wa Ruthu unaoonesha kwamba vijana wanaweza kukutana na kufanya agano na Mungu mkamilifu, hata pale ambapo wametambulishwa kwake na mzazi asiye mkamilifu.

Dhana ya nyumbani kama eneo la muhimu zaidi la utume inaathirije mtazamo wako kwa watu wanaoishi nawe? Shughulikeni pamoja kama familia kuandaa orodha ya jitihada mahususi ambazo familia yenu inaweza kufanya kuwapata ndugu ambao hawajaokolewa ili wamjie Kristo.