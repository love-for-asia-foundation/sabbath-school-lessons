---
title:  Rehema na Toba
date:  02/09/2019
---

Visa vinavyounganika vya wokovu na pambano kuu vinatutaka kuitambua ile kweli juu ya maisha kwamba ni ya msingi kwa ajili ya uelewa wetu wa dunia yetu na sisi wenyewe, nao ni huu: sisi na dunia yetu tumeanguka, tumevunjika na tu wenye dhambi. Dunia yetu haipo namna ilivyoumbwa iwe, na ingawa bado tunayo sura ya Mungu aliyetuumba, sisi ni sehemu ya hali ya kuvunjika ya dunia yetu. Dhambi maishani mwetu, asili yake ni ile ile ya uovu unaosababisha maumivu mengi, ukandamizaji na udhalilishaji duniani kote.

Kwa hiyo, ni sawa kwetu kujisikia kuumia, kutokuwa na raha, kuwa na huzuni na maafa ya dunia na ya maisha yanayotuzunguka. Ingetupasa tuwe roboti ili tusihisi maumivu ya maisha hapa. Maombolezo kwenye kitabu cha Zaburi, huzuni za Yeremia na manabii wengine na machozi ya huruma ya Yesu vinaonesha jinsi mwitiko huu unavyokuwa mahali pake katika dunia hii na uovu wake na hasa hasa kwa wale ambao mara kwa mara wanaumizwa na uovu huo.

`Soma Mathayo 9:36; 14:14; Luka 19:41, 42; Yohana 11:35. Ni kitu gani kinachoonekana kwenye mafungu haya yote kilichoamsha huruma ya Yesu? Tunawezaje kuwa na moyo ulio laini kiasi cha kuguswa na maumivu yanayotuzunguka?`

Tunahitaji kukumbuka kuwa dhambi na uovu sio mambo yaliyo “huko nje” tu, au matokeo ya mtu mwingine kuvunjika: “Tukisema kwamba hatuna dhambi, twajidanganya wenyewe, wala kweli haimo mwetu” (1 Yoh. 1:8). Katika uelewa wa manabii wa kibiblia, dhambi ilikuwa ni jambo la kusikitisha sana, sio kwa sababu mtu fulani alivunja “kanuni,” lakini kwa sababu dhambi imevunja uhusiano kati ya Mungu na watu wake na pia kwa sababu dhambi yetu inawaumiza watu wengine. Hili linaweza kutokea katika eneo dogo au kubwa, lakini bado ni uovu huo huo.

Ubinafsi, uroho, ukatili, ubaguzi, ujinga na hali ya kutojali, vyote ni mzizi wa uovu wa dunia, dhuluma, umaskini na ukandamizaji. Kukiri hali yetu ya kuwa na dhambi ni hatua ya kwanza katika kuushughulikia uovu huu, pamoja na kuwa hatua ya kwanza inayoelekea katika kuuruhusu upendo wa Mungu uchukue nafasi yake sahihi mioyoni mwetu: “Tukiziungama dhambi zetu, Yeye ni mwaminifu na wa haki hata atuondolee dhambi zetu, na kutusafisha na udhalimu wote (1 Yoh. 1:9).

`Jitazame mwenyewe (wala sio kwa karibu sana wala kwa muda mrefu sana). Ni kwa njia zipi wewe umevunjika na u sehemu ya tatizo kubwa zaidi? Ni lipi jawabu pekee na mahali pekee pa kuangalia?`