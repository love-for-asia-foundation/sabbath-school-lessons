---
title:  'Kwa Maana Jinsi Hii Mungu Aliupenda ...'
date:  01/09/2019
---

Yohana 3:16 inasema,"Kwa maana jinsi hii Mungu aliupenda..." na neno la asili la Kiyunani ni kosmos, likimaanisha “ulimwengu kama kitu kamili kilichoumbwa chenye utaratibu.” – The SDA Bible Commentary, kit. 5, uk. 929. Aya hii inahusu wokovu kwa binadamu, lakini mpango wa wokovu una namna ya kuhusisha uumbaji wote pia.

`Soma Warumi 8:20-23. Hili linafundisha nini juu ya masuala mapana zaidi katika mpango wa wokovu?`

Kwa kweli, kwa hatua moja, wokovu unahusu kila mmoja wetu katika uhusiano wetu binafsi na Bwana. Lakini kuna zaidi ya hapo. Kuhesabiwa haki sio tu suala la kusamehewa dhambi zetu. Kimsingi, yapasa iwe namna ambayo, kwa njia ya Yesu na nguvu ya Roho Mtakatifu, Bwana anaumba familia ya Mungu, inayoshangilia msamaha wao na uhakika wa wokovu, ambao kati ya mambo mengine, ni kuwa mashahidi kwa ulimwengu kwa njia ya matendo yao mema.

`Soma Yohana 3:16, 17. Aya ya 17 inachangiaje katika uelewa mpana zaidi wa aya ya 16?`

Tunaweza kukubali ya kwamba Mungu anawapenda watu wengine zaidi ya sisi wenyewe. Yeye huwa anawapenda wale tunaowapenda, nasi tunalifurahia hilo. Yeye pia huwa anawapenda wale tunaowasiliana nao, na kutambua kwetu ukweli huu mara kwa mara ni motisha kwetu kwa ajili ya kuwafikia. Lakini Yeye pia huwa anawapenda wale ambao hatufurahi sana kuwa nao, au hata tunawaogopa. Mungu anawapenda watu wote, kila mahali, hata wale ambao sisi binafsi inawezekana hatuwapendi.

Uumbaji ni moja ya njia ambapo tunaona hili likidhihirishwa. Biblia inadumu kutuonesha dunia inayotuzunguka kama ushahidi wa wema wa Mungu: “Maana yeye huwaangazia jua lake waovu na wema, huwanyeshea mvua wenye haki na wasio haki” (Mt. 5:45). Hata maisha yenyewe ni zawadi kutoka kwa Mungu na bila kujali mwitiko wa mtu mmoja mmoja au mtazamo wake kwa Mungu, kila mtu ni mpokeaji wa zawadi hiyo.

`Mtazamo wetu kwa wengine na mazingira yao unabadilikaje tunapowatambua kama watu walioumbwa na kupendwa na Mungu?`