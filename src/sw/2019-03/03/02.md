---
title:  Mana ya Kutosha
date:  14/07/2019
---

Baada ya vizazi vya utumwa na kudhalilishwa kijamii kama hali hiyo ilivyoweza kuwaumiza watu wake waliokandamizwa, Mungu alitafuta namna ya kuwainua watu wake Waisraeli waliowekwa huru upya, akiwaelekeza kwenye namna iliyo bora zaidi ya kuishi na kuwapatia sheria kwa ajili ya utaratibu bora zaidi wa jamii yao mpya. Lakini moja kati ya sehemu za kwanza za mchakato huu ilikuja kwa mfumo wa fundisho kielelezo cha vitendo.Uthibitisho huu ukiwa umeendelea kwa miaka 40 yote ya kutangatanga kwao jangwani, mahadhi haya ya maisha, uthibitisho huu dhahiri wa utoaji wa Mungu na maisha yasiyo na ubinafsi, ingepasa uwe sehemu ya utamaduni wa jamii ya Waisraeli. Huu ulikuja katika mfumo wa mana, chakula kilichoonekana kila asubuhi ardhini kwenye kambi ya Waisraeli.

`Soma Kutoka 16:16-18. Je, unafikiri kuwa hatua mahususi kwa ajili ya kila mtu aliyesisitizwa kwenye aya hizi zina umuhimu gani?`

Kwenye 2 Wakorintho 8:10 – 15, Paulo anarejea kwenye kisa hiki kama kielelezo cha namna inavyowapasa Wakristo kutoa: “Wakati huu wa sasa wingi wenu uwafae upungufu wao, ili na wingi wao uwafae ninyi mtakapopungukiwa; ili mambo yawe sawasawa” (aya ya 14).

Fundisho hili kwa Waisraeli na kwetu, lilikuwa kwamba Mungu ametoa kiasi cha kutosha kwa ajili ya watu wake na uumbaji Wake. Kama tutachukua kile tu tunachokihitaji na kuwa tayari kushiriki na wengine kile kinachozidi, wote watakuwa wamehudumiwa na kupata wanachohitaji. Kuchukua kile kilichotosha tu kwa siku kulitaka watu wawe wakitumaini kwamba kungekuwa na zaidi siku inayokuja. Watu walionyanyaswa, kama watumwa Waisraeli, huwa wana kawaida ya kuangalia namna ya kudumisha maisha yao binafsi, lakini Mungu alitaka kuwapa kielelezo hai cha maisha ya kutumaini, ukarimu na ushirika.

Lakini kulikuwa pia na mtazamo mwingine usio wa kustaajabisha katika zoezi hili. Kila siku ya Ijumaa, kiwango cha mana kilichoonekana kwenye nchi kilikuwa maradufu (mara mbili ya ile ya kawaida) na katika siku hiyo – katika siku hiyo tu – iliwapasa watu wakusanye mana zaidi kwa ajili ya maandalizi ya Sabato. Kiwango hiki maalum kilichotolewa kwa ajili ya Sabato kikawa njia ya ziada kwa ajili yao kujifunza kumtumainia Bwana kwa ajili ya mahitaji yao yote. Ziada hii ya mana, tendo la neema kutoka kwa Mungu, iliwawezesha kufurahia kwa ukamilifu zaidi lile pumziko alilowaahidi Mungu kwa ajili ya Sabato ya siku ya saba.

`Tunaweza kufanya nini siku za Ijumaa, ambacho kitatusaidia kufurahia kwa ubora zaidi kile Mungu anachotupatia siku ya Sabato?`