---
title:  Siku ya Uponyaji
date:  17/07/2019
---

Ingawa njozi ya awali kwa ajili ya Sabato na utunzaji wa Sabato ilikuwa pana na jumuishi, Sabato ilikuwa sasa kitu fulani tofauti kabisa kwa wengi wa viongozi wa kidini wakati Yesu alipokuja duniani. Badala ya siku ya uhuru na usawa, Sabato ikawa siku ya kanuni na masharti ya mapokeo ya kibinadamu. Wakati wake, Yesu alisimama dhidi ya mitazamo hiyo, hasa pale inaposhinikizwa kwa wengine.

Inashangaza kwamba alilifanya hili kwa namna iliyo dhahiri kabisa kwa kufanya matendo kadhaa ya uponyaji siku ya Sabato. Inaonekana kwamba ni kwa makusudi, Yesu alifanya miujiza hii siku ya Sabato, tofauti na siku nyingine yoyote, kuonesha kitu fulani cha muhimu kuhusu kile ambacho Sabato inapaswa iwe. Mara kwa mara kwenye visa hivi, Yesu alitoa maoni juu ya usahihi wa uponyaji siku ya Sabato na mara nyingi Mafarisayo walitumia kauli zake kama udhuru wa kuendeleza njama zao za kumuua Yesu.

`Soma visa vya uponyaji wa Yesu siku ya Sabato kwenye Mathayo 12:9-13; Marko 1:21-26; 3:1-6 na Yohana 9:1-16. Ni mambo gani ya muhimu unayoyaona kwenye visa hivi?`

Yesu alithibitisha kwamba Sabato ni ya muhimu. Tunahitaji kuweka mipaka ya kuzingira muda wa Sabato kuiweka iwe maalum na kuruhusu muda huu katika kila juma uwe ni fursa ya kukuza uhusiano wetu na Mungu, familia zetu, kanisa letu na jamii. Lakini haipasi ushikaji wa Sabato uwe kwa namna ya kibinafsi kwa ajili yetu tu. Kama Yesu alivyosema, “ni halali kutenda mema siku ya sabato” (Mt. 12:12).

Washiriki wa kanisa wengi wanafanya kazi nyingi nzuri kuhudumia wengine. Wengi wetu pia huwa tunajisikia kwamba inatupasa kufanya kazi zaidi ya kusaidia. Tunajua ya kwamba Mungu anawajali wale wanaoumia, waliokandamizwa, waliosahauliwa na sasa sisi inatupasa kuwajali pia.

Kwa sababu tumeamriwa kutofanya kazi zetu binafsi za kawaida nasi tumewekwa huru toka kwa mashinikizo ya juma, siku ya Sabato tunapewa muda kujali wengine kama moja ya njia za kweli za utendaji wa kuishika Sabato: “Kulingana na amri ya nne, Sabato ilitengwa kwa ajili ya pumziko na ibada ya kidini. Shughuli zote za kidunia ilipasa ziachwe, lakini kazi za rehema na ukarimu zilikuwa zinapelekana na kusudi la Bwana….kuwaburudisha walioteswa, kufariji wenye huzuni, ni kazi ya upendo inayoheshimu siku takatifu ya Mungu.” – Ellen G. White, Welfare Ministry, uk. 77.

`Huwa unafanya mambo gani kwa ajili ya mema ya watu wengine siku ya Sabato?`