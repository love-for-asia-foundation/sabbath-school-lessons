---
title:  Sababu ya Ibada
date:  05/08/2019
---

Kote katika Biblia, watu wa Mungu wanahimizwa kwamba wamwabudu Mungu, lakini kwa kurudia rudia, tunapewa sababu za kufanya hivyo. Tunaambiwa tumwabudu Yeye kwa sababu ya kujua kuwa Yeye ni nani, kile ambacho amekifanya, na kwa sababu ya sifa zake nyingi. Kati ya hizo ni wema, haki na rehema. Tunapokumbushwa juu ya jinsi Mungu alivyo, juu ya kile ambacho amekifanya kwa ajili yetu (hasa kwenye msalaba wa Kristo) na kile anachoahidi kufanya, hakuna ye yote kati yetu atakayekosa sababu ya kumwabudu na kumsifu Mungu.

`Soma Kumbukumbu la Torati 10:17-22, Zaburi 101:1; Zaburi 146:5-10; Isa. 5:16; 61:11. Je, kuna motisha gani wa ibada na kumsifu Mungu ambao umetolewa kwenye mafungu hayo?`

Sababu za namna hiyo kwa ajili ya ibada zilikuwa za kawaida kwa watu wa Mungu. Baadhi ya nyakati za kusisimua sana za ibada za Waisraeli ambao ndio tu walikuwa wamewekwa huru zilitokea kama mwitiko wa kuingilia kati kwa Mungu kulikokuwa dhahiri kwa niaba yao. Kwa mfano, baada ya kutolewa Misri na kuvuka Bahari ya Shamu, Musa na Miriamu waliwaongoza watu hawa katika kuimba sifa kwa Mungu kutokana na kile ambacho ndipo tu walikuwa wamekiona na kile walichookolewa kutoka kwacho (taz. Kut. 15). Haki na rehema ya Mungu, kama ilivyodhihirishwa kwenye matukio hayo, havikupasa kusahaulika. Kadiri watu walivyoendelea kuvidumisha visa hivi kwa kuvieleza eleza mara kwa mara, matendo na haki ya Mungu viliendelea kuwa msukumo kwa ajili ya ibada zao miaka mingi baadaye na hata kwa vizazi vilivyofuata. Mfano mmoja wa kurudia kueleza hivi na ibada umerekodiwa kwenye Kumbukumbu la Torati 10:17 – 22. Kwanza, haki ya Mungu ni sehemu ya msingi ya jinsi alivyo Yeye, sehemu iliyo kiini cha tabia yake hasa. “Naam, hakika, Mungu hatatenda mabaya, wala Mwenyezi hatapotosha hukumu” (Ayu. 34:12). Mungu ni mwenye haki naye anajali sana haki – nayo hiyo ni sababu ya kumwabudu na kumsifu Yeye.Pili, haki ya Mungu inaonekana katika matendo yake ya hukumu na ya haki kwa niaba ya watu wake na kwa niaba ya wote walio maskini na wanaokandamizwa. Kamwe haki yake sio tu maelezo ya tabia yake. Badala yake, Biblia inamwonesha Mungu “anayesikia kilio cha hao wateswao” (Ayu. 34:28) na yuko kazini akiwa na shauku ya kuweka sawa yaliyopindishwa ambayo yako dhahiri kabisa kwenye dunia yetu. Hatimaye, hili litaonekana kikamilifu kwenye hukumu ya Mungu ya mwisho na katika kuumba kwake upya dunia hii.

`Ikiwa Israeli ya zamani ilikuwa na sababu ya kumsifu Bwana, je sio zaidi sana kwamba sisi tunaoishi baada ya Msalaba, tunazo sababu za kumsifu Yeye?`