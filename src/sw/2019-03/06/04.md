---
title:  Wakandamizaji wa Kidini
date:  06/08/2019
---

Nyakati njema zaidi za falme za Israeli na Yuda, watu walirejea hekaluni na katika kumwabudu Mungu, japokuwa hata wakati huo, ibada yao ilichanganyika mara kwa mara na ibada ya sanamu na dini za mataifa yaliyowazunguka. Lakini kulingana na manabii, hata majaribio yao yaliyokuwa bora sana katika suala zima la dini hayakutosha kuwageuza kutoka katika maovu yaliyoingia nchini katika maisha yao ya kila siku. Haidhuru walijitahidi kiasi gani ili wawe watu wa dini kwa njia ya kaida zao za ibada, muziki wa nyimbo zao haukuweza kuzima vilio vya maskini na waliokandamizwa.Amosi aliwaelezea watu hawa wa wakati wake kama wale “mnaopenda kuwameza wahitaji, na kuwakomesha maskini wa nchi” (Amo. 8:4). Aliiona shauku yao ya kumaliza tu kaida zao ili wapate kufungua tena soko na kurejelea biashara yao isiyo na uaminifu, ile ya “kuwanunua maskini kwa fedha, na wahitaji kwa jozi ya viatu” (Amo. 8:6).

`Soma Isaya 1:10 – 17; Amosi 5:21 -24; Mika 6:6-8. Bwana alikuwa akiwaambia nini hawa watu wa dini juu ya kaida zao?`

Kupitia kwa manabii wake, Mungu anatumia lugha kali kukemea dini na ibada ambayo imejitenga na haijihusishi na shida na ukandamizaji wa wale waliokuwa wakiwazunguka. Kwenye Amosi 5:21 -24, tunasoma juu ya Mungu akisema kwamba yeye “anachukia,” “anadharau,” na kwa ujumla alikuwa anakerwa na ibada yao. Mikutano yao inaelezewa kama “uvundo,” na sadaka na muziki wao alivipuuzia kama visivyofaa hata kuangalia.Kwenye Mika 6, tunaona mlolongo wa kuongezeka kwa mapendekezo hata ya dhihaka, ya namna wanavyoweza kumwabudu Mungu kwa namna iliyo sahihi. Nabii anatoa kwa dhihaka pendekezo la sadaka za kuteketezwa, kisha anaziongeza sadaka hadi “elfu za kondoo waume, au na elfu kumi za mito ya mafuta” (Mik. 6:7) kabla ya kwenda kwenye mwisho wa kutisha – lakini uliofahamika – wa kupendekeza utoaji wa kafara wa mzaliwa wake wa kwanza ili kupata upendeleo na msamaha wa Mungu.Hata hivyo, juu ya yote, kwa kweli Bwana alimtakia kila mmoja wao “kutenda haki, na kupenda rehema, na kwenda kwa unyenyekevu na Mungu wako” (Mik. 6:8).

`Je, umepata kujisikia kuwa na hatia ya kujali zaidi mifumo na kaida za kidini kuliko kuwasaidia wale wenye mahitaji wanaokuzunguka? Ulijifunza nini kutokana na uzoefu huo?`