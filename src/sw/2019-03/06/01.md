---
title:  Muabudu Muumbaji
date:  03/08/2019
---

### Soma Kwa Ajili ya Somo la Juma Hili
Zab. 115:1-8; Kum. 10:17 – 22; Zab. 101:1; Isa. 1:10 – 17; Isa. 58; Mk. 12:38 – 40.

> <p>Fungu la Kukariri</p>
> “Je! Saumu niliyoichagua, siyo ya namna hii? Kufungua vifungo vya uovu, kuzilegeza kamba za nira, kuwaacha huru walioonewa, na kwamba mvunje kila nira? Je! Siyo kuwagawia wenye njaa chakula chako, na kuwaleta maskini waliotupwa nje nyumbani kwako? Umwonapo mtu aliye uchi, umvike nguo; wala usijifiche na mtu mwenye damu moja nawe?”(Isaya 58:6, 7).

Hata kwa kuwasoma kwa haraka manabii wa Agano la Kale kunatufanya tutambue kwa haraka juu ya hoja zao kuhusu kutotendewa haki walio maskini na waliokandamizwa. Manabii na Mungu waliyenena kwa niaba yake walichukizwa na kile walichokiona kikifanyika katika mataifa yote yaliyowazunguka (taz, kwa mfano, Amosi 1 na Amosi 2). Lakini walikuwa na hisia mahsusi ya hasira na huzuni dhidi ya matendo ya uovu yaliyofanywa na watu wa Mungu wenyewe, wale waliokuwa wapokeaji wa baraka nyingi sana za kimbingu. Kutokana na historia yao, pamoja na sheria zao walizopewa na Mungu, iliwapasa watu hawa kutenda vyema zaidi. Jambo la kusikitisha ni kwamba si kila wakati ilikuwa hivyo, na manabii walikuwa na mengi zaidi ya kusema juu ya hali hii ya kusikitisha sana ya matukio.

Inapendeza kugundua pia ya kwamba, kauli nyingi kati ya zile zinazofahamika zinazohusu haki na udhalimu kutoka kwa manabii wa Agano la Kale zilitolewa katika muktadha wa ibada. Kama tutakavyoona, ibada ya kweli siyo tu kitu kinachotokea wakati wa kaida ya ibada. Ibada ya kweli inahusu pia kuishi maisha yanayoonesha namna Mungu anavyojali ustawi wa wengine na ambayo yanasaidia kuwainua wale wanaoonewa na kusahauliwa.