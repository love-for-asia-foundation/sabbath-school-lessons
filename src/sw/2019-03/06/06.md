---
title:  Rehema na Uaminifu
date:  08/08/2019
---

Wakati Yesu alipokabiliwa na baadhi ya viongozi wa kidini wa wakati wake waliomkosoa kwa kula pamoja na “wenye dhambi,” alimnukuu nabii Hosea, akiwaambia waende kwenye vitabu vyao na wakachunguze waone kile hasa ambacho Mungu alimaanisha aliposema, “Nataka rehema, wala si sadaka” (Mt. 9:13 akinukuu Hos. 6:6). Kama tutakavyoona, Yesu aliishi maisha ya kujali na kutumika. Mwingiliano wake na wengine, miujiza yake ya uponyaji na mifano yake mingi vilidhihirisha na kusisitiza kwamba kuishi kwa namna hiyo ilikuwa ndiyo njia bora zaidi ya kuonesha uchaji Mungu wa kweli. Viongozi wa kidini walikuwa ndio wakosoaji wake wakuu lakini hawa ndio pia waliokuwa shabaha ya ukosoaji wake mkali zaidi. Kama walivyokuwa watu wa dini wakati wa Isaya, waliamini ya kwamba walijihakikishia uhusiano wa pekee na Mungu kwa sababu ya kaida zao za kidini, wakati huo huo wakiwatesa maskini na kuwapuuza wahitaji.Ibada yao haikupelekana na matendo yao naye Yesu hakujizuia katika kukemea unafiki wa namna hiyo.

`Soma Marko 12:38-40. Je, kauli ya Yesu kwamba wao “hula nyumba za wajane” inaonekana kutopelekana na orodha hii, au ndilo hasa suala ambalo Yesu analieleza hapa? Utaelezaje kwa nini “hawa watapata hukumu iliyo kubwa”?`

Pengine hotuba ya Yesu inayotisha zaidi – hasa kwa watu wa dini – ni ile iliyopo kwenye Mathayo 23. Siyo tu kwamba Yesu aliielezea dini yao kama isiyosaidia watu walio katika mazingira magumu maishani, alifikiria dini ya namna hiyo kama inayozidisha mizigo hiyo kwa matendo yao, au nyakati fulani kutotenda na kujali kwao, Yesu alisema, “Kwa kuwa mnawafungia watu ufalme wa mbinguni” (Mt. 23:13).

Lakini akitoa mwangwi wa manabii hawa karne kadhaa mapema, Yesu pia alizungumzia suala la tofauti kubwa iliyokuwepo kati ya kaida zao makini za kidini na udhalimu walioufumbia macho na kunufaishwa nao. "Ole wenu waandishi na mafarisayo, wanafiki! Kwa kuwa mnalipa zaka za mnanaa na bizari na jira, lakini mmeacha mambo makuu ya sheria, yaani, adili, na rehema, na imani” (Mt. 23:23). Yesu alikuwa mwepesi kuongezea ya kwamba kaida za kidini na maadhimisho yote sio mabaya kwa yenyewe, lakini haipasi yachukue nafasi ya kuwatendea wengine kwa haki.

`Tunawezaje kuepuka mtego wa kufikiria kuwa inatosha kuwa na ukweli na pia kuujua?`