---
title:  Ibada ya Sanamu na Ukandamizaji
date:  04/08/2019
---

Mara baada ya Mungu kuwatoa Misri watu wa Israeli, alikutana nao kwenye Mlima Sinai, akiwapa Amri Kumi katika maandishi, zikiwemo amri mbili za kwanza zinazohusu kutoabudu miungu mingine na kutotengeneza sanamu (taz. Kut. 20:2-6). Wakiitikia, watu hawa waliahidi kufanya kila kitu walichokuwa wameamriwa na kuishi kama watu Wake (taz. Kutoka 24:1-13). Lakini baada ya hapo Musa alipopanda kwenda juu mlimani kwa takriban majuma sita nao watu wakaanza kujiuliza juu ya kile kilichompata. Akiwa ameshinikizwa na umati, Haruni alitengeneza ndama wa dhahabu na kuwaongoza watu katika kumtolea kafara, ambapo baada ya hapo, “wakaketi kula na kunywa, wakaondoka wacheze” (Kut. 32:6). Bwana pamoja na Musa kwa pamoja walighadhibishwa na jinsi watu hawa walivyompa kisogo Mungu baada tu ya muda mfupi na kuingia katika ibada ya sanamu – na ilionekana kwamba, ni kitendo cha Musa kuwaombea tu kilichookoa Israeli kutoka katika adhabu iliyoistahili (taz. Kut. 32:30-34). Hata hivyo, ibada ya sanamu lilikuwa jaribu ambalo liliwaangusha watu wa Mungu mara nyingi mno. Historia ya wafalme wa Israeli na Yuda imeingiliwa mara kwa mara na vipindi vya ibada ya sanamu, inayohusisha vitendo vinavyoudhi ambavyo baadhi ya wafalme waliongoza baadhi ya watu wao kutenda katika ibada ya miungu hii. Hali hii ya kutokuwa waaminifu lilikuwa jambo walilorudia rudia manabii waliotumwa na Mungu ili kuwaita watu hawa wamrudie Yeye. Mara kwa mara pia, katikati ya miito hii kwa ajili ya uamsho na matengenezo, kulikuwa na miito kwa ajili ya kuwatendea mema maskini, wahitaji na wasiojiweza kati yao.

`Soma Zaburi 115:1-8. Ni jambo gani la muhimu ambalo mwandishi analizungumzia hapa?`

Ni kawaida ya binadamu kuwa kama kile kitu au nafsi tunayoiabudu na kuitazama. Hivyo, lilikuwa jambo ambalo ilipasa litarajiwe kwamba hali ya kujali wengine na pia kujali haki ingepungua wakati watu wa Mungu walipogeuka kutoka katika kumwabudu Mungu wa haki hadi kuabudu miungu ya uongo ya mataifa yaliyowazunguka, miungu ambayo mara nyingi ilifanywa kuwa kama miungu ya vita au uzazi. Walipochagua miungu mingine, watu hawa walibadilisha mtazamo wao katika mambo mengi sana, ikiwepo namna walivyoshughulika na wengine. Kama wangekuwa waaminifu wa Bwana, wangeonesha kujali kwao kwa wale waliokuwa na mahitaji kati yao.

`Chukua muda zaidi katika wazo hili la kuwa kama kile tunachokiabudu. Tunaonaje dhihirisho la kanuni hii kwa maisha ya leo?`