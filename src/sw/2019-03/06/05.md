---
title:  Namna ya Kuabudu
date:  07/08/2019
---

Katika maelezo yao kuhusu uhusiano kati ya ibada na haki, ipo hatua nyingine inayosisitizwa na manabii: kwamba hali ya kujali kwa vitendo kupoza maskini na waliokandamizwa na kuwasaidia wahitaji ni sehemu ya muhinu ya ibada yenyewe. Isaya 58 ni moja kati ya sura inayobainisha muunganiko huu.

`Soma Isaya 58. Ni kitu gani kimeharibika katika uhusiano kati ya Mungu na watu wake kama unavyoelezewa kwenye sehemu ya awali ya sura hii?`

Kama ambavyo tumeona hapo nyuma, ukosoaji huu unaelekezwa kwa watu ambao wanaonekana kuwa watendaji wa mambo ya kidini. Wanaonekana kuwa na bidii katika kumtafuta Mungu, lakini inaonekana hilo halijafanikiwa. Hivyo, Mungu anasema kuwa inawapasa wajaribu kubadilisha namna wanavyoabudu, kujaribu njia tofauti ya kumtumikia Mungu. Kama angekuwa awachagulie namna ya kuabudu, ingekuwa kwa “kufungua vifungo vya uovu, kuzilegeza kamba za nira, kuwaacha huru walioonewa, na kwamba mvunje kila nira” (Isa. 58:6). Vilevile wangewalisha wenye njaa, wangewapa makazi wasio nayo na kusaidia wenye mahitaji.

Shughuli za namna hiyo haziwasilishwi kama njia pekee ya ibada, bali Mungu anazisisitizia kama njia ya kuabudu – na mfumo wa kuabudu ambao unaweza kuwa bora kuliko baadhi ya desturi za watu za ibada ambazo zimezoeleka zaidi. Kwa namna hiyo, ibada siyo tu kwamba inaelekezwa ndani bali ni kitu kinacholeta baraka kwa wale wote wanaokuwa karibu na watu wanaomwabudu Mungu. “Kusudi la kweli la dini ni kuwaweka huru watu kutoka kwenye mizigo yao ya dhambi, kuondoa kutokuvumilia na ukandamizaji na kuhimiza haki, uhuru na amani.” – The SDA Bible Commentary, kit. 4, uk. 306.

Kwenye Isaya 58:8-12, Mungu anaahidi baraka kama mwitiko kwa namna hii ya ibada. Kwa kweli, Mungu anasema kwamba ikiwa watu wangepunguza kujiangalia wenyewe, wangemwona Mungu akifanya kazi pamoja nao na kupitia kwao ili kuleta uponyaji na urejeshwaji.

Jambo la kupendeza hapa, sura hii pia inahusianisha namna hii ya ibada na kufanywa upya ushikaji wa Sabato uliojazwa na “furaha.” Tayari tumekwisha fikiria baadhi ya mahusiano thabiti kati ya Sabato na huduma, lakini mafungu haya yanahusisha shughuli hizi zote kwenye wito huu kwa ajili ya watu kuhuisha ibada yao na kupata baraka ya Mungu. Akitafakari mafungu haya, Ellen G. White alidondoa, “wale wanaoishika Sabato ya Bwana wametwishwa wajibu wa kufanya kazi ya rehema na ukarimu.” Welfare Ministry, uk. 121.