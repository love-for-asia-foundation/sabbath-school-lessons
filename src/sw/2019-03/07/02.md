---
title:  Wimbo wa Mariamu
date:  11/08/2019
---

Hebu tafakari mandhari hii: Mariamu alikuwa amepokea ujumbe kutoka kwa malaika Gabrieli siku chache zilizokuwa zimepita. Malaika alikuwa amemwambia kuwa angekuwa mama wa Yesu, Mwana wake Aliye Juu. Mariamu alikuwa hajamwambia yeyote lakini akaenda kumtembelea Elisabeti, jamaa yake aliyekuwa mkubwa kwa umri, ambaye naye pia alikuwa akitarajia mtoto kwa muujiza. Kutokana na utambuzi wa kiroho, Elisabeti alitambua habari za Mariamu kabla Mariamu hajapata nafasi ya kusema lolote, kisha kwa pamoja wakashangilia ahadi na wema wa Mungu.

`Soma Luka 1:46 – 55. Ona mchanganyiko wa sifa kati ya kile kilichokusudiwa kwa ajili yake mwenyewe – “Kwa kuwa Mwenye nguvu amenitendea makuu” (Luka 1:49) – hadi kwenye kile kilicho cha jumla zaidi. Kwa nini sifa zetu na ibada kwa Mungu vihusishe misisitizo binafsi na ile ya jumla?`

Huu ni wimbo wa ajabu ambao ungefaa vizuri kuwa kati ya zaburi au maandishi ya manabii wa Kiebrania. Mariamu anabubujika kwa hali ya kushangaa na kumshukuru Mungu. Ni dhahiri amemwona Mungu akifanya kazi maishani mwake, lakini anajua pia vizuri juu ya maana iliyo pana zaidi ya mpango wa Mungu kwa ajili ya taifa lake na kwa ajili ya jamii ya binadamu.

Lakini kwa uelewa wa Mariamu, sio tu kwamba Mungu ni mwenye uwezo na wa kusifiwa, Yeye pia ni mwenye rehema na anaonekana kuwa na namna ya pekee ya kujali mnyenyekevu, aliyedhalilishwa na maskini. Ilikuwa muda mfupi tu baada ya kuondoka kwa malaika aliyetangaza “habari njema” za mtoto ambaye angezaliwa kwa Mariamu kabla ya Mariamu kuanza kuimba “Amewaangusha wakuu katika viti vyao vya enzi; na wanyonge amewakweza. Wenye njaa amewashibisha mema, na wenye mali amewaondoa mikono mitupu” (Luka 1: 52, 53).

Mwanzoni kabisa mwa kisa cha maisha ya Yesu hapa duniani, alitambulishwa kama mtawala (taz Luka 1:43) – lakini akiwa kama mtawala wa aina tofauti ya ufalme. Kama ambavyo imeelezwa na watoa maoni wengi, ufalme wa Mungu ambao Yesu alikuja kuuzindua na kuuanzisha ulikuwa uwe “ufalme uliopinduliwa juu chini” ukilinginishwa na mpangilio wa kawaida wa falme za dunia hii. Katika maelezo tuliyo nayo juu ya ufalme wa Yesu, wenye nguvu na wenye mali wa dunia hii ndiyo walio wadogo na maskini na waliokandamizwa ndio waliowekwa huru, “walioshibishwa,” na kuinuliwa.

`Ili kanisa liwe ni mwonekano wa ufalme wa Mungu, je, kanisa linafanya vizuri kiasi gani katika kuonesha kielelezo cha “ufalme uliopinduliwa juu chini” ambao Mariamu aliuelezea? Jambo la namna hii linawezaje kufanywa kuwa kielelezo, lakini bila kuwaonea matajiri na wenye madaraka pia, ambao vilevile walikuwa wapokeaji wa upendo wa Kristo?`