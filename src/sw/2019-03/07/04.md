---
title:  Yesu Anaponya
date:  13/08/2019
---

Vitabu vya Injili vimejazwa na visa vya miujiza ya Yesu, hasa vile vya uponyaji. Kama Isaya alivyotabiri, Yesu aliponya wasioona na kuwaweka huru wale waliokuwa wamefungwa na magonjwa, nyakati fulani hata baada ya miaka mingi ya kuteseka (tazama kwa mfano, Marko 5:24 – 34; Yohana 5:1 -15). Lakini alifanya zaidi ya hili: alimwinua kiwete akatembea tena; Aliponya wakoma – sio tu kwa neno bali kwa kuwagusa, ingawa walikuwa “najisi”; alikabiliana na mapepo yaliyokuwa yakikamata akili na miili ya watu; na hata akafufua wafu.

Tunaweza kuifikiria kuwa miujiza hii ilikuwa ya kuvutia umati wa watu na kuthibitisha uwezo wake kwa wengi waliomkosoa na kumtilia mashaka. Lakini si wakati wote ilikuwa hivyo. Badala yake, mara kwa mara Yesu alitoa maelekezo kwa mtu aliyeponywa asimwambie yeyote juu ya hilo. Hali ikionekana kwamba wale ambao ndipo tu walikuwa wameponywa wasingeweza kufuata maelekezo haya na kufanya habari hizi za ajabu kuwa siri, Yesu alikuwa akijaribu kuonesha kwamba miujiza Yake ilikuwa imekusudiwa kwa ajili ya jambo fulani la muhimu zaidi kuliko tamasha. Lengo la juu kabisa, kwa kweli, lilikuwa ni kwa ajili ya watu kupata wokovu katika Yeye.Hata hivyo, miujiza ya uponyaji ya Yesu ilikuwa ni mwonekano wa rehema yake. Kwa mfano, katika matukio yaliyotangulia kulishwa kwa wale 5,000 Mathayo anasimulia, “Yesu akatoka, akaona mkutano mkuu, akawahurumia, akawaponya wagonjwa wao” (Mt. 14:14). Yesu alihisi maumivu ya wale walioumia na alifanya kile alichoweza na watu wale aliokutana nao katika kuwasaidia na kuwainua.

`Soma unabii wa Isaya katika Mathayo 12:15-21. Ni kwa njia gani ambazo Isaya na Mathayo wanaonesha kile Yesu alichokuwa akifanya kama kitu kilichokuwa kikubwa zaidi ya kuponya wachache tu – au hata wagonjwa mamia?`

“Kila muujiza alioufanya Kristo ulikuwa ishara ya Uungu wake. Alikuwa akifanya kazi ile ile iliyokuwa imetabiriwa juu ya Masihi; lakini kwa Mafarisayo kazi hizi za rehema zilikuwa ni kosa la jinai kabisa. Viongozi wa Kiyahudi walitazama kwa hali ya kutojali kabisa mateso ya watu. Katika matukio mengi ubinafsi na ukandamizaji wao ndio uliosababisha mateso ambayo Kristo aliyaondoa. Kwa namna hiyo, kwao, miujiza Yake ilikuwa ni karipio.” – Ellen G. White, The Desire of Ages, uk. 406.

Miujiza ya Yesu ya uponyaji ilikuwa ni matendo ya rehema na haki. Lakini katika matukio yote, hayakuwa hivyo ili kwa yenyewe yawe ndiyo lengo. Hatimaye, yote ambayo Kristo aliyafanya yalikuwa kwa ajili ya kusudi la kuongoza watu hadi kwenye uzima wa milele (taz Yohana 17:3).