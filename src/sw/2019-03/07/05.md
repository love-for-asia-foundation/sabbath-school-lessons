---
title:  Kusafisha Hekalu
date:  14/08/2019
---

Tunaposoma visa vya Yesu kwenye vitabu vya Injili, mara kwa mara tunavutiwa na taswira za uungwana wa Yesu – Namna yake ya kujali wagonjwa na watoto, visa vyake vya kutafuta waliopotea, na mazungumzo yake juu ya ufalme wa Mungu. Hii inaweza kuwa ndiyo sababu visa vingine ambapo tunamwona akitumia nguvu na ukali – hasa dhidi ya viongozi wa kidini wa wakati wake na baadhi ya matendo yao – vinatushangaza.

`Soma Mathayo 21:12-16; Marko 11:15 – 19; Luka 19:45 -48; Yohana 2:13- 17. Ukweli kwamba visa hivi vinavyofanana vinaelezwa kwenye kila moja ya rekodi za vitabu vya Injili una umuhimu gani?`

Sio jambo la kushangaza kwamba tukio hili limejumuishwa kwenye kila moja ya vitabu vya Injili. Hiki ni kisa kilichosheheni matukio ya kuvutia, vitendo na hisia kali. Ni dhahiri Yesu alikuwa amehuzunishwa na matumizi ya hekalu kwa njia hii na hali ya kuibadili ibada ya kweli na mauzo ya wanyama wa kafara. Hii ilikuwa ni hali ya kuharamisha vyote ambavyo kafara hizi zilipaswa kuwakilisha, ambavyo kwa kweli vilikuwa ni kifo chake ambacho kilikuwa kiwe badala ya dhambi za ulimwengu!

Kitendo hicho cha moja kwa moja kiko sawa kabisa katika mapokeo ya manabii wa Kiebrania. Suala hili linatajwa kwenye kila moja ya maelezo ya vitabu vya Injili iwe ni Yesu au waandishi wa Injili wakinukuu Isaya, Yeremia au Zaburi katika kuelezea kile kilichokuwa kikitokea kwenye kisa hiki. Watu walimtambua Yesu kama nabii (taz. Mt. 21:11) nao walimjia alipokuwa akiponya na kufundisha kwenye nyua za hekalu baada ya kuwafukuza wafanyabiashara na wavunja fedha. Walikuwa hawa watu ambao walipata uponyaji kutokana na kuguswa naye na matumaini kukua mioyoni mwao walipokuwa wakimsikiliza akifundisha.

Vilevile, viongozi wa kidini walimtambua Yesu kama nabii – kama mtu aliyekuwa wa hatari sana kwa mamlaka yao na uthabiti wa mfumo wao wa kijamii – hivyo wakaondoka na kwenda kufanya njama ya kumuua Yesu, kwa namna ile ile kama watangulizi wao walivyofanya njama dhidi ya manabii karne zilizokuwa zimepita (tazama ulinganifu huu katika Luka 19:47, 48).

`Kama washiriki wa kanisa, tunawezaje kufanya sehemu yetu kuhakikisha kwamba makanisa yetu mahalia hayawi kamwe sehemu zinazohitaji kile hekalu lilichohitaji wakati wa Kristo? Tunawezaje kuepuka hatari hizo za kiroho? Kwa kweli, baadhi ya hatari hizo zinaweza kuwa zipi?`