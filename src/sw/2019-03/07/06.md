---
title:  Msalaba wa Kristo
date:  15/08/2019
---

Ni jambo lilofariji kwamba Mungu anaona na kusikia vilio vya maskini na wanaokandamizwa. Ni jambo la kushangaza kwamba Mungu ni Mungu ambaye katika Yesu, amepitia uzoefu na amestahimili ubaya wa mwisho kabisa wa unyama, ukandamizaji na udhalimu. Licha ya rehema na wema wote aliouonesha Yesu maishani mwake na kwenye huduma yake, kifo chake kilitokana na chuki, kijicho na kutotendewa haki.

Tangu kwenye sala za Yesu zenye uchungu kwenye Bustani ya Gethsemane hadi kukamatwa kwake, “kesi,” mateso, kejeli, kusulubishwa na kifo, alistahimili mateso ya kuchosha ya maumivu, ukatili, uovu na mamlaka kandamizi. Yote haya yalizidishwa na kutokuwa na hatia, usafi na wema wa Huyu aliyekuwa akitendewa haya: “bali alijifanya kuwa hana utukufu, akatwaa namna ya mtumwa, akawa ana mfano wa wanadamu; tena, alipoonekana ana umbo kama mwanadamu, alijinyenyekeza akawa mtii hata mauti, naam, mauti ya msalaba!” (Flp. 2:7,8). Kupitia katika kioo cha kisa cha wokovu, tunauona uzuri wa kafara ya Yesu kwa ajili yetu, lakini haipasi tusahau ukatili wa mateso na udhalimu alioupitia.

`Soma Isaya 53:3-6. Hii inatuambia nini juu ya kile kilichompata Yesu, asiye na hatia akiteseka kwa ajili ya wenye hatia? Hii inatusaidiaje kuelewa kile alichokipitia kwa niaba yetu?`

Katika Yesu, Mungu amepitia uzoefu wa kuwa mhanga wa uovu na udhalimu. Kuuawa kwa mtu asiye na hatia ni kitendo kiovu cha kikatili; kumuua Mungu ni zaidi. Mungu amejihusisha Mwenyewe nasi katika hali yetu ya ubovu na kuanguka kiasi ambacho hatuwezi kutilia mashaka uwezo wake wa kuelewa hisia zetu, huruma zake na uaminifu: “Kwa kuwa hamna kuhani mkuu [Yesu] asiyeweza kuchukuana nasi katika mambo yetu ya udhaifu; bali yeye alijaribiwa sawasawa na sisi katika mambo yote, bila kufanya dhambi” (Flp. 2:7,8). Ni udhihirisho wa namna gani huu wa tabia ya Mungu wetu! Tunawezaje hata kuanza kutafuta njia za kuelewa au kupokea habari njema juu ya Mungu ambayo msalaba unawakilisha?

`Katika yote tutendayo kwa ajili ya Bwana, hasa kwa kuwahudumia wahitaji, kwa nini lazima wakati wote tuweke kifo cha Yesu, kama mbadala wetu – si kwa ajili yetu tu bali kwa ajili ya wale tunaowasaidia – katika kiini cha utume na kusudi letu?`