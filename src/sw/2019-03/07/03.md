---
title:  Tamko la Utume la Yesu
date:  12/08/2019
---

Iwe kwamba ndilo lililokuwa fungu la kusomwa katika siku hiyo au kwamba ni kwa makusudi Yesu alipata mafungu yanayofaa (Isa. 61:1, 2) kwenye hati ya kukunja (gombo) aliyopewa kusoma, haikuwa bahati kwamba mafungu haya yalikuwa ndiyo andiko kwa ajili ya hubiri lake la kwanza la hadhara. Wala haikuwa ni kwa bahati kwamba kisa cha hubiri fupi la Yesu kwenye Luka 1: 52, 53 “Leo maandiko haya yametimia masikioni mwenu” (Luka 4:21) – inakuwa ndio mwanzo wa taarifa ya Luka ya huduma ya Yesu kwa hadhara. Yesu alionekana kuuchukua wimbo wa Mariamu wa “ufalme uliopinduliwa juu chini” na kuanza kuuweka katika matendo kwenye huduma yake. Yesu – na Luka katika kueleza tena kisa cha Yesu – alitumia unabii wa Isaya kuelezea kile Yesu alichokuwa akifanya na kile ambacho angekifanya, lakini ilikuwa pia njia nyingine ya kueleza kile Mariamu alichokieleza miaka 30 nyuma. Maskini, wanaoumizwa na wanaokandamizwa ndio waliokuwa shabaha maalum na wapokeaji wa habari njema ambayo Yesu alikuwa anaileta.Yesu alichagua mafungu haya kutoka kwenye Isaya 61 kama tamko lake la utume. Huduma na utume wake vilikuwa viwe vya kiroho na vya matendo naye angeonesha kwamba mambo ya kiroho na ya matendo hayako mbali sana kama ambavyo tumekuwa tukifikiria nyakati fulani. Kwa Yesu na wanafunzi wake, kujali watu kimwili na kwa matendo ilikuwa angalau sehemu ya kuwajali kiroho.

`Soma na kulinganisha Luka 4:16-21 na Luka 7:18-23 Unafikiri kwa nini Yesu alijibu kwa namna hii? Ungejibuje maswali ya namna hii juu ya Uungu na u-masihi wa Yesu?`

Wakati Yesu alipowatuma wanafunzi wake, agizo alilowapatia lilipelekana pia na utume huu. Huku wakiwa na wajibu wa kutangaza kwamba “Ufalme wa mbinguni umekaribia” (Mt. 10:7), maelekezo ya ziada ya Yesu kwa wanafunzi wake yalikuwa hivi; “Pozeni wagonjwa, fufueni wafu, takaseni wenye ukoma, toeni pepo; mmepata bure, toeni bure” (Mt. 10:8). Huduma yao katika jina lake ilikuwa iakisi na kuweka katika vitendo maadili na kanuni za huduma ya Yesu na ufalme ambao aliwakaribisha watu kuingia. Iliwapasa wanafunzi pia, wajiunge na Yesu katika utume wake wa kuwainua walio wa mwisho, walio wadogo na waliopotea. Tunawekaje uwiano kati ya kazi hii na ujumbe wa muhimu wa kuhubiri Ujumbe wa Malaika Watatu kwa ulimwengu uliopotea? Kwa nini yote tunayoyafanya yanapaswa kuhusiana kwa namna moja au nyingine, na uhubiri wa “ukweli wa leo”?