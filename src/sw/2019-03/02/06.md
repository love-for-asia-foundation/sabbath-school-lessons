---
title:  Mwaka wa Jubilii
date:  11/07/2019
---

Kukutana na Waisraeli kama watu ambao hawakuwa na nyumbani kwao wenyewe na waliokuwa wakisubiri kuwasili kwao kwenye Nchi ya Ahadi, Mungu alijua jinsi ambavyo ardhi ingekuwa muhimu walipokuwa wakianzisha jamii yao mpya pale Kanaani. Chini ya uongozi wa Yoshua, Mungu alisimamia ugawanyaji wenye utaratibu wa ardhi kulingana na makabila na makundi ya kifamilia.Lakini alijua pia kwamba baada ya muda kupita, mali, fursa na raslimali zilizokuwa na muunganiko na umiliki wa ardhi zingeelekezwa zaidi katika mikono ya wachache. Matatizo ya kifamilia, hali mbaya ya kiafya, uchaguzi mbaya na matukio mengine mabaya yangeweza kusababisha baadhi ya wamiliki wa ardhi kuuza ardhi zao kwa ajili ya mapato ya muda mfupi au hata ili wapate kuishi tu, lakini hili lingemaanisha kwamba familia ingekuwa imenyang’anywa kwa vizazi vilivyokuwa vinafuata.Ufumbuzi wa Mungu ulikuwa kwa tamko kwamba ardhi isingeweza kuuzwa jumla. Badala yake, ardhi ingeuzwa hadi “mwaka wa Jubilii” uliokuwa unakuja, ambapo ardhi ingerejeshwa kwa familia iliyokuwa imegawiwa na ardhi yoyote iliyouzwa ingeweza kukombolewa na muuzaji au mwingine wa familia ya yule muuzaji wakati wowote. Kwa mara nyingine, Mungu anawakumbusha watu juu ya uhusiano wao na Yeye na jinsi uhusiano huo unavyoathiri uhusiano wao na wengine: “Nayo nchi haitauzwa kabisa kabisa; kwani nchi ni yangu mimi; maana ninyi ni wageni na wasafiri wangu" (Law.25:23).

`Soma Mambo ya Walawi 25:8-23. Unafikiria kuwa jamii ingekuwa tofauti kiasi gani ikiwa kanuni hizi zingetumiwa, hasa maneno “wala msidanganyane (msidhulumiane) ”?`

“Masharti ambayo Mungu aliyaweka yalikusudiwa kuhimiza usawa wa kijamii. Masharti yaliyowekwa kwa ajili ya mwaka wa sabato na wa jubilii yangeweza, kwa kiwango kikubwa, kuweka sawa kile ambacho wakati wa kipindi kilichokuwa kimepita, kilikuwa kimekosewa, kwenye mambo ya jamii na siasa kitaifa.” – Ellen G. White, Patriarchs and Prophets, uk. 534. Wanahistoria wa Biblia hawana hakika kama utaratibu huu wa kiuchumi na kijamii uliwahi kufuatiliwa kikamilifu kwa kipindi fulani (tazama 2 Nya. 36:21). Hata hivyo, kanuni hizi zinaleta mwonekano wa haraka, lakini unaovutia unaoonesha namna ambavyo mambo yangefanyika duniani kama sheria za Mungu zingefuatwa kikamilifu. Zaidi ya hapo, zinakazia upekee wa namna Mungu anavyowajali maskini na waliotengwa, pamoja na kujali kwake kwamba haki idhihirishwe kivitendo kwenye dunia yetu.