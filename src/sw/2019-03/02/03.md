---
title:  Amri Kumi
date:  08/07/2019
---

`Soma Mathayo 22:37-40, kisha Kutoka 20:1-17. Muhtasari wa amri uliotolewa na Yesu unasaidiaje uelewa wako unaposoma kila moja ya Amri Kumi?`

Amri Kumi zinasomeka kama katiba. Baada ya dibaji fupi inayoweka msingi ambapo kauli hizi zinatokea – kwa suala hili, ukweli wa ukombozi wa Mungu kwa watu wake - waraka unaorodhesha kanuni za msingi ambazo taifa limesimikwa katika hizo. Katika suala hili, kulikuwa na maagizo mahsusi yaliyoelekeza jinsi ambavyo watu wangeweza kuishi wakionesha kwa ubora zaidi upendo wao kwa Mungu na upendo kila mmoja kwa mwenzake. Siyo jambo la kushangaza kwamba mataifa mengi yenye urithi wa Kikristo yamechukua msingi wa sheria zao kutoka kwenye kanuni hizi zinazoongoza.Huku kauli hizi nyingi zikiwa ni fupi, haitupasi kuwa na makisio pungufu juu ya upana wa mguso wake na uwingi wa mambo yaliyomo katika Amri Kumi kama sheria ya maisha. Kwa mfano, amri ya sita – “Usiue” (Kut. 20:13) – inatoa muhtasari na kuhusisha “matendo yote yasiyo ya haki ambayo kwa kawaida hufupisha maisha” pamoja na “hali ya ubinafsi inayosababisha kutojali wahitaji au wanaoteseka.” – Patriarchs and Prophets, uk. 308. Vivyo hivyo, katazo dhidi ya wizi (taz. Kut. 20:15) linakataza “kufanya biashara ya utumwa na kupiga marufuku mashindano na vita.” Inadai “malipo ya madeni au ujira kwa haki,” pamoja na kukataza “kila jaribio la kujinufaisha nafsi kutokana na ujinga, udhaifu au bahati mbaya ya mtu mwingine.” – Patriarchs and Prophets, uk. 309.Tunaweza kujidhania kuwa sisi sio watu wabaya. Kwa mfano, ikiwa hatuhusiki moja kwa moja na mauaji au wizi ulio dhahiri, inaweza kuonekana kuwa tuko vizuri. Lakini Yesu alipozungumzia juu ya amri hizi, alilifanya hili kuwa wazi kwamba amri hizi hazitimizwi kwa kutofanya mambo fulani mahsusi tu. Badala yake, mawazo yetu, nia zetu na hata kushindwa kufanya yale tunayojua kuwa inatupasa kunaweza kuvunja sheria ya Mungu (taz. Mt. 5:21 – 30).

Hivyo, fikiria juu ya jamii ambapo moja ya hizi Amri kumi inatiliwa maanani na watu kuishi hivyo kikamilifu. Hii ingekuwa jamii changamfu, maridhawa ambapo kila mmoja kwa shauku angedhihirisha kwa vitendo upendo wake kwa Mungu kwa kumpenda na kumjali mwingine.

`Kwanini tunayo mazoea ya kusoma Amri Kumi kwa mtazamo "finyu" huku mara nyingi tukipuuzia matumizi mapana ya kanuni hizi muhimu maishani mwetu? Kwanini mtazamo finyu katika kusoma huwa rahisi zaidi kutekeleza maishani?`