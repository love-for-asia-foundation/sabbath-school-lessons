---
title:  Mpango Makini wa Ulimwengu Ulio Bora
date:  06/07/2019
---

### Soma Kwa Ajili ya Somo la Juma Hili
Kut. 3:7; Mt. 22:37 – 40; Kut. 22:21 -23; Kum. 14:22 -29; 26:1-11; Law. 25: 9 – 23.

> <p>Fungu la Kukariri</p>
> Usifanye kisasi, wala kuwa na kinyongo juu ya wana wa watu wako; bali umpende jirani yako kama nafsi yako; Mimi ndimi Bwana”(Mambo ya Walawi 19:18).

Katika rehema yake, daima Mungu amekuwa na watu ambao amedumu kuwa na uhusiano wa pekee nao. Katika visa vya Henoko, Nuhu, Ibrahimu, Isaka na Yakobo – kati ya wengi – tunamwona Mungu akitamani kujenga upya uhusiano uliovunjika baina yake na wanadamu. Lakini hii haikuwa kwa manufaa ya hawa watu wachache na familia zao. Walipounganika na Mungu na kubarikiwa naye, ilikuwa sehemu ya mpango mpana zaidi wa kukarabati uhusiano huo na kushiriki baraka hiyo na wengine. Kama Mungu alivyomwambia Ibrahimu, “Nami nitakufanya wewe kuwa taifa kubwa, na kukubariki, na kulikuza jina lako; nawe uwe baraka;…na katika wewe jamaa zote za dunia watabarikiwa” (Mwa. 12:2, 3). Kama alivyobarikiwa, angekuwa baraka kwa wengine.

Baraka hii ilikuwa ije kupitia kwa taifa la Israeli, na hatimaye, Masihi, ambaye angekuja kutokea kwenye taifa lile. Kwa kutengeneza watu wa Israeli, Mungu sasa alikuwa akifanya kazi na taifa lote. Hivyo, aliingia katika kuwapatia sheria, masharti, sherehe na desturi ambazo zingekuwa namna za kuishi ili wale waliobarikiwa na Mungu wangeweza kubariki wengine pia. Hakuna mashaka kuwa kanuni hii ipo hata leo..