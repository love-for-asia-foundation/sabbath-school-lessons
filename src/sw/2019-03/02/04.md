---
title:  Watumwa, Wajane, Wasio na Baba, Wageni
date:  09/07/2019
---

`Soma Kutoka 23:9. Ni ujumbe gani alio nao Mungu kwa ajili ya Israeli hapa?`

Kama watu ambao ndio kwanza walikuwa wamewekwa huru kutoka utumwani, Waisraeli walijua kile kilichomaanishwa na kukandamizwa, kunyanyaswa na kutengwa. Nao huku wakishangilia uhuru wao, Mungu alikuwa na shauku ya kuona kuwa hawasahau walikotoka, jinsi walivyopata kujisikia katika hali ya kutengwa, na kile alichofanya ili kuwaokoa. Alianzisha Pasaka kama tukio la kumbukumbu na fursa kwa ajili ya kueleza tena kisa hiki: “Kutoka ile nyumba ya utumwa, kwa uwezo wa mkono wake” (Kut. 13:14).

`Soma Kutoka 22:21 – 23. Kumbukumbu ya utumwa wao wenyewe ilikuwa ya muhimu kiasi gani katika maelekezo juu ya namna ilivyowapasa watu washughulikie wahitaji na maskini kabisa kwenye jamii yao mpya?`

Kabla hata kumbukumbu ya kutolewa kwa Amri Kumi haijapotea akilini, Musa aliitwa kuwa na muda zaidi na Mungu, ambaye hapa anampatia Musa maelekezo ya ndani zaidi ya namna hizi amri kuu zinavyopaswa kuonekana maishani mwa jamii ya Waisraeli. Hata kabla ya maelekezo ya kujenga hema, Mungu alitoa sura tatu za sheria kuhusu mambo kama ya namna ya kuwatendea vyema watumwa, sheria ambazo zingesimama kinyume kabisa na jinsi Waisraeli wengi walivyopata kutendewa. Kulikuwa na sheria zilizoshughulikia uhalifu wa kikatili, sheria zilizohusu mali, sheria kwa ajili ya maisha ya kila siku na kanuni kwa ajili ya kuanzisha mahakama za kutekeleza sheria hizi na kusimamia haki (Kutoka 21-23). Sheria zilizokuwa za muhimu sana kati ya hizo ni zile zilizohusu hali ya kujali raia wengine kwenye jamii hii mpya, pamoja na kujali watu wa nje na wale walio dhaifu. Watu hawa hawakupaswa kunyanyaswa; walipewa hata haki za kupata chakula kwa njia ambazo zingetunza heshima yao, kama vile kukusanya masalio ya mazao kutoka kwenye mashamba yaliyovunwa. Kuwatendea hivyo “wasio wenyeji” na wageni halikuwa jambo la kawaida kwenye ulimwengu wa kale. Hata leo baadhi ya watu huonekana kusahau kanuni za muhimu za kimaadili zinazopatikana hapa kuhusu namna ya kushughulika na watu wengine.

`Ni jambo gani unalokumbuka kutokana na uzoefu wako linalokufanya uwe na huruma zaidi na kujali wanaoteseka au hali ya wengine kutotendewa haki?`