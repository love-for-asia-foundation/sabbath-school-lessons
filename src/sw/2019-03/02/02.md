---
title:  Mungu Anayesikia
date:  07/07/2019
---

“Bwana akasema, Hakika nimeyaona mateso ya watu wangu walioko Misri, nami nimekisikia kilio chao kwa sababu ya wasimamizi wao; maana nayajua maumivu yao” (Kut. 3:7).Miaka mia nne ni muda mrefu sana kusubiri, hasa unapongoja ukiwa katika mazingira ya utumwa wenye ukatili uliokithiri. Mungu alikuwa ameahidi kuwa angerudi kwa watu wake, naye angewatoa Misri, lakini kizazi baada ya kizazi waliachwa kujenga utajiri na heshima ya wakandamizaji wao waabudu sanamu na muda wote Mungu alionekana kuwa kimya.Kisha Mungu akajidhihirisha Mwenyewe kwa namna ya pekee. Alitokea kwenye kichaka kilichokuwa kikiwaka moto kwenye jangwa mbali kwa mtu ambaye hakuwa anategemewa kuwa kiongozi, mkimbizi aliyekuwa mwana wa kifalme na mchungaji wa kondoo mnyenyekevu aliyeitwa Musa. Alimpatia Musa, aliyeonekana kusita, kazi ya kufanya, na sehemu ya kwanza ya kazi ile ilikuwa ni kurudi kwa Waisraeli kule Misri akiwa na ujumbe kwamba Mungu alikuwa amesikia na kuona mateso yao – na, ndiyo, kwamba Alijali. Kwa kweli, alikuwa amekaribia kufanya kitu fulani ili kubadilisha hali yao kwa namna ya kustaajabisha.

`Soma Kutoka 3:16, 17. Kwa nini ilikuwa muhimu kwa Mungu kuanza kueleza mpango wake kwa ajili ya watu hawa kwa kutumia ujumbe huu mahsusi? Ni jambo gani linalokuvutia kuhusu kauli hii ya Mungu?`

Lakini Mungu hakomei hapo. Hakuwa na mpango kwa ajili ya nchi iliyo bora tu, bali pia hakukusudia kwamba watu wake watoke Misri wakiwa fukara. Kwa miaka mamia, walikuwa wamechangia utajiri wa ufalme wa Misri. Mungu aliona mbele upinzani wa awali wa Farao, lakini alimhakikishia Musa kwamba Waisraeli wangelipwa kwa ajili ya miaka yao ya kazi ngumu: “Nami nitawapa watu hao kufadhiliwa mbele ya Wamisri; hata itakuwa, hapo mtakapokwenda zenu hamtakwenda kitupu” (Kut. 3:21). Baada ya miaka yao ya kukandamizwa, Mungu alichukua fursa ya kuanzisha aina mpya ya jamii na hawa waliokuwa watumwa. Aliwataka waishi kwa njia tofauti na kuanzisha jamii ambayo itaendelea kuwa toshelevu na iwezayo kuendelea. Mpango wake ulikuwa kwamba aina hii mpya ya jamii ingekuwa kielelezo kwa mataifa yanayowazunguka na kama Ibrahimu, kwamba baraka ambazo wangepokea kutoka kwa Mungu zingeibariki dunia yote pia.

`Je, ni muhimu kiasi gani kwako kwamba Mungu ni Mungu an-ayeona mateso ya watu duniani na kusikia vilio vyao kwa ajili ya msaada? Hili linakuambia nini juu ya Mungu? Itafakari kut. 4:31`