---
title:  Zaka ya Pili
date:  10/07/2019
---

Wakristo wengi wanatambua na kufuata maelekezo ya Biblia kuhusu kulipa –au kurudisha–zaka. Kwa kawaida, kwa kurejea kwenye Malaki 3:10, hii huwa ni kanuni sahili, waumini wakitoa asilimia 10 ya mapato yao – au “maongeo” (ongezeko, faida) – ili kusaidia kazi ya kanisa katika kueneza injili. Makanisa yakiwa yamekabidhiwa zaka hizi, kwa kawaida yanakuwa na miongozo makini ihusuyo namna ya kutumia fedha hizi, kimsingi ikihusu jinsi ya kusaidia uchungaji na uinjilisti.

`Soma Kumbukumbu la Torati 14:22-29. Kwenye maelekezo haya, kusudi la msingi la kurudisha zaka ni lipi?`

Jaribu lililopo ni kufikiria kwamba tumekamilisha utoji wetu tunapokuwa tumetoa ile asilimia 10. Lakini maelekezo yaliyotolewa kwa Waisraeli yanapendekeza kwamba kiwango hiki cha asilimia 10 kilikuwa cha kuanzia tu. Uchunguzi unaonesha kwamba Muisraeli wa kale aliyeishi na kutoa kulingana na miongozo ya sheria za Kilawi kwa kawaida alitoa kati ya robo na theluthi (moja ya tatu) ya mapato yake kwa mwaka, kwa ajili ya kazi ya Mungu, ili kusaidia makuhani na hekalu na kuwasaidia maskini.Baadhi ya wanazuoni wanaelezea kutoa huku – hasa kwa ajili ya kuwasaidia wageni, yatima na wajane – kama zaka ya pili. Ni dhahiri kwamba watu walitakiwa kufurahia matokeo ya kazi yao na kusherehekea mavuno yao. Mungu aliahidi kuwabariki, hasa kwenye nchi yao mpya, lakini hawakupaswa kutothamini baraka hiyo au kusahau wale ambao hawakubarikiwa hivyo.Katika miaka ya kawaida, sehemu hii ya mavuno ilikuwa iletwe kwenye hekalu na kushirikisha wengine kutokea pale. Lakini kila mwaka wa tatu, ilikuwa pawepo mtazamo maalum katika kugawa baraka zao kwenye jamii zao wenyewe. Kwenye sherehe hizi za mavuno, kulikuwa na mtazamo maalum kwa wale ambao ingekuwa rahisi kutowaona au kuwasahau: “Umpe zile zaka Mlawi, na mgeni, na yatima, na mjane, wapate kula ndani ya malango yako na kushiba” (Kum. 26:12). Kulingana na maelekezo ya Mungu, angalau sehemu ya matoleo ya Waisraeli ilipaswa ielekezwe katika kutoa msaada wa kifedha na kivitendo kwa wale walioihitaji zaidi. Lakini hata hivyo, hili lilijengwa katika watu kukumbuka na kushukuru kwa jinsi Mungu alivyokuwa mwenye rehema na kuwatendea haki.

`Soma Kum. 26:1-11. Bwana anawaambia nini? Tulitumieje hili katika mitazamo yetu wenyewe ihusuyo kutoa kwa wenye mahitaji?`