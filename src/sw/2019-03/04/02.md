---
title:  "Zaburi: Nyimbo za Matumaini kwa Wanaokandamizwa"
date:  21/07/2019
---

Kama ambavyo tumekwisha kuona, Mungu anaona na kusikia watu walio katika dhiki na taabu. Mara kwa mara kwenye Zaburi, huwa tunasikia vile vilio kutoka kwa watu ambao wamemtumainia Mungu lakini hawaoni haki ikitendeka. Uhakika wa wema, haki na uwezo wa Mungu unaweza kuonekana kuzidiwa na hali ya udhalimu na ukandamizaji ambao sauti kwenye nyimbo hizi zinapitia na kuona.

Hata hivyo, hizi ni nyimbo za wale ambao bado wanaimba. Maisha yao wala imani yao havijazimwa. Bado tumaini lipo; na umuhimu ni kwa ajili ya Mungu kutenda kabla hilo halijachelewa, kabla uovu haujashinda, kabla anayekandamizwa hajaharibiwa na uzito wa uovu dhidi yao. Kwa namna hii, waandishi wa Zaburi huwa wanajaribu kuziba upenyo kati ya uthibitisho wa imani yao na majaribu na misiba ya maisha.

`Soma Zaburi 9:7-9, 13-20. Je unaweza kufikiria juu ya mazingira ambayo Daudi – mwandishi wa Zaburi – alikuwa ndani yake? Unaweza kuhisi mvutano uliokuwepo kati ya imani yake katika wema wa Mungu na uzoefu wake wakati huo? Umeshughulikiaje pambano la imani katika Mungu wakati wa jaribio kali?`

Kwenye Zaburi yote, jibu linalorudiwa rudiwa kwenye mvutano huu ni tumaini na ahadi ya wema wa Mungu na hukumu ya haki. Uovu na udhalimu vinaweza kuonekana kufaulu kwa sasa, lakini Mungu atawahukumu watenda mabaya pamoja na wasio haki. Hawa wataadhibiwa wakati ambapo wale walioumizwa na kukandamizwa watarejeshwa na kufanywa upya.

Kwenye kitabu chake, Reflections on the Psalms (Tafakari juu ya Zaburi C.S. Lewis anaelezea mshangao wake wa kwanza juu ya msisimko na shauku ya hukumu ya Mungu kama inavyosemwa kwa kurudiwa rudiwa kwenye Zaburi. Akiwa ameona kwamba wasomaji wengi wa Biblia leo wanaifikiria hukumu kama kitu cha kuogopwa, yeye anafikiria juu ya mtazamo wa asili wa Kiyahudi, kisha anaandika, “Maelfu ya watu ambao wamenyang’anywa vyote walivyo navyo na ambao kwa kweli hawana makosa, hatimaye watasikika. Kwa kweli hawaiogopi hukumu. Wanajua kesi yao inajibika – kama tu itasikilizwa. Mungu atakapokuja kuhukumu, hatimaye itasikilizwa.” – C. S. Lewis, Reflections on the Psalms (New York: Harcourt, Brace and Company, 1958), uk. 11.

`Kwenye Zaburi, tunaona matumaini kwa ajili ya wanaokandamizwa, hata sasa, hata kati ya mateso yao ya wakati huu na kuvunjika mioyo. Je, tuna sababu gani ya kuona dhana ya hukumu kama dhana chanya na wala sio kitu cha kuogofya?`