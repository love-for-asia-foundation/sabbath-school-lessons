---
title:  Kutembea Pamoja na Bwana
date:  24/07/2019
---

Tunapokaribia mwisho wa kitabu cha Zaburi, sauti ya matamko ya sifa inaonekana kuongezeka hatua moja baada ya nyingine. Zaburi tano za mwisho zinaanza na agizo sahili la moja kwa moja la “Msifuni BWANA!” lakini ya kwanza kati ya hizi - Zaburi 146 – inao mtazamo maalum katika shauku ya Mungu kwa ajili ya maskini na wanaokandamizwa kama sababu ya msingi ya sifa hizo.

`Soma Zaburi 146. Tunapata ujumbe gani hapa? Mungu anasema nini, hasa kwenye Zaburi 146: 5-9 ?`

Kama ilivyo hakika kwamba Mungu ni Muumba wa dunia hii (taz. Zab. 146:6), Zaburi inaelezea jinsi kazi endelevu ya Mungu duniani kama hakimu, mpaji, mkombozi, mponyaji, msaidizi na mtetezi – yote haya yalivyolenga watu waliokuwa katika uhitaji maalum wa aina hizi za msaada. Ni njozi inayosisimua ya kile Mungu anachokitenda na anachotaka kufanya maishani mwetu, kwenye jamii zetu na kwenye dunia yetu.

Nyakati fulani tunafikiri juu ya kujali watu wenye mahitaji kama kitu ambacho inatupasa kufanya kwa sababu Mungu alisema hivyo. Lakini Zaburi 146 inasema hili ni jambo ambalo Mungu tayari amekuwa akilifanya – nasi tunaalikwa kujiunga Naye. Tunapofanya kazi ya kupambana na umaskini, ukandamizaji na ugonjwa, kwa kweli tunafanya kazi pamoja na Mungu na makusudi yake. Kuna fadhila gani kubwa kuliko kuwa wabia na Mungu katika kutimiza jambo linalotia moyo kama ilivyo Zaburi 146?

Lakini pia ina manufaa kwetu. Mara kwa mara Wakristo wanazungumzia juu ya namna yao ya kumtafuta Mungu na shauku yao ya kuwa na uhusiano wa karibu zaidi na Yeye. Hata hivyo, aya kama Zaburi 146:7-9 na zingine nyingi kwenye Biblia yote, zinatuonesha kwamba njia mojawapo ya kumpata Mungu ni kuungana naye katika kile anachokifanya. Hivyo, ikiwa anafanya kazi ya kuinua maskini, wagonjwa na wanaokandamizwa, kama Zaburi 146 inavyosema, yatupasa tufanye kazi naye pia. “Kristo alikuja duniani hapa ili atembee na kufanya kazi kati ya maskini na wanaoteseka. Alitumia sehemu kubwa zaidi ya muda wake kushughulika nao. Na leo pia, kupitia nafsi za watoto wake, anawatembelea maskini na wahitaji, akipoza huzuni na kutuliza mateso.

“Bila mateso na uhitaji, unakuwa huna njia ya kuelewa rehema na upendo wa Mungu, huna njia ya kumjua Baba wa mbinguni aliye na rehema, mwenye huruma. Kamwe injili haivai uzuri mkubwa kuliko pale inapoletwa kwa walio wahitaji zaidi na maeneo yenye ufukara.” – Ellen G. White, Testimonies for the Church, kit. cha 7, uk. 226.

`Uzoefu wako umekuwaje katika namna tunavyokuwa karibu na Mungu pale tunapowahudumia wengine?`