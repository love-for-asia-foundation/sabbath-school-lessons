---
title:  Mungu, Tenda Jambo!
date:  22/07/2019
---

`Soma Zaburi 82. Ni ujumbe gani uliopo hapa kwa ajili yetu?`

Licha ya utaratibu na kanuni za jamii ambazo Mungu aliwapatia, nyakati mbalimbali katika historia yao, taifa la Waisraeli walishindwa kuishi kulingana na mpango huu. Wao pia, kwa namna rahisi kabisa wakawa kama mataifa yaliyowazunguka, wakiishi katika utaratibu wa udhalimu na ukandamizaji. Viongozi na waamuzi wakajijali wenyewe na mambo yao yaliweza kufanyika kwa njia ya rushwa. Kama isingekuwa kulindwa na mfumo wa mahakama, watu wa kawaida na hasa maskini, walikuwa watu wa kunyonywa tu.

Zaburi 82 ni mwitiko wa hali ya namna hiyo. Inaelezea juu ya nafasi ya Mungu kama Mhukumu Mkuu na inawasilisha taswira ambapo Yeye anawahukumu viongozi na hata waamuzi wa watu. Zaburi hii inasisitiza kwamba wale wanaoshikilia nafasi kwenye jamii, “wameteuliwa ili watende kama waamuzi chini Yake.” – Ellen G. White, Prophets and Kings, uk. 198. Hawa wanashikilia nafasi zao na kuendesha kazi yao kama wawakilishi na walio chini ya Mungu. Kulingana na mtazamo wa mtunga Zaburi, haki ya Mungu ni kielelezo cha namna haki ya kidunia inavyopaswa kutenda kazi nayo pia inaonesha hatua dhidi ya kile ambacho haki hiyo au udhalimu huo – na wale wanaoutenda – watahukumiwa.

Zaburi inahitimishwa kwa wito mahsusi kwa ajili ya Mungu kutenda kitu (Zab. 82:8), kuingilia na kukomesha hali ya udhalimu ambao unatawala sana kwenye taifa. Kama zilivyo zaburi nyingi, hii inawapa sauti wasio na sauti na wanaokandamizwa, wale ambao sauti zao zimezimishwa na mifumo isiyo haki ambamo wanayoishi na kufanya kazi ndani yake.

Zaburi ya 82 inafanya wito kwa Mungu katika nafasi Yake ya Uhakimu Mkuu na Mtawala Mkuu wa ulimwengu na wa mataifa yote. Hakuna mahakama ya juu zaidi au mamlaka ambayo wito huu ungeweza kupelekwa. Uhakika huwa unakuja kwamba wakati mahakama za kidunia zikishindwa kusikia au kupokea vilio vya maskini na wanaokandamizwa, jambo ambalo ndilo linazungumziwa hapa, bado ipo fursa isiyopingika ambayo mtu anaweza kuitumia kuomba msaada.

Nyakati mbalimbali maishani mwetu tunaweza kujikuta tukiwa wahanga wa kutotendewa haki, lakini nyakati zingine tunaweza kuwa watendaji au wanaonufaika kutokana na udhalimu. Kwenye sehemu kama hii ya Zaburi 82, tunaweza kupata umaizi na hekima, tuwe tumekandamizwa au tuwe ni wakandamizaji. Mungu huwa anawajali waamuzi wasiotenda haki pia, akiwaita kuwa ni watoto wake na akiwataka wachague kuishi maisha yaliyo bora (taz. Zab. 82:6). Kwa namna hiyo, yapo matumaini hata kwa wale walio upande usio mzuri wa ukandamizaji, ikiwa watakubali kubadilishwa.