---
title:  Ahadi ya Mfalme
date:  23/07/2019
---

`Soma Zaburi 101. Ingawa imeandikwa kwa ajili ya viongozi, ni ushauri gani wa muhimu tunaoweza kupata kutoka hapo kwa ajili yetu wenyewe, bila kujali nafasi zetu maishani?`

Zaburi 101 ni andiko kwa ajili ya viongozi. Inafikiriwa kwamba aya hizi ziliandikwa na Daudi katika siku za awali za utawala wake kama mfalme wa Israeli. Hata zinaweza kuwa zilitoholewa kutoka kwenye viapo alivyovifanya wakati wa kuwa mfalme. Katika uzoefu wake kama mpiganaji wa Sauli na kisha kama mtu aliyekuwa akimkimbia Sauli, alikuwa ameshuhudia yeye binafsi jinsi mfalme anayepoteza njia yake awezavyo kuumiza taifa na familia yake. Daudi alikusudia kuwa kiongozi tofauti.

Wachache kati yetu tunaweza kuwa viongozi wa kisiasa au wa kitaifa, lakini sisi sote tunazo nafasi maishani ambazo katika hizo tunayo fursa ya kuwa na mvuto na kuwatia moyo wengine. Hawa wanaweza kuwa kwenye maisha yetu ya kazi, katika shughuli za kijamii, familia au kanisa. Kama Ellen G. White anavyodondoa kwenye moja ya mifumo hii ya uongozi, “viapo vya Daudi, vilivyorekodiwa kwenye zaburi ya 101, yapasa viwe viapo kwa ajili ya wote wenye majukumu ya kulinda mvuto wa nyumbani.” – Counsels to Parents, Teachers, and Students uk. 119.

Kadiri tupatapo nafasi, yatupasa tujiandae kupendekeza na kudumisha kanuni hizi kwa wale wanaochukua nafasi za uongozi juu yetu. Nasi sote, katika uongozi wetu na sehemu tulizo na ushawishi kwazo, tunayo fursa ya kutumia kanuni za uongozi za Daudi ili kutusaidia kuwa baraka kwa wengine.

Mahali pa kuanzia kwa Daudi ni kumheshimu Mungu kwa rehema na haki yake (Zab. 101:1), jambo ambalo lilikuwa msingi kwa ajili ya kila kitu ambacho Daudi alijitahidi kudumisha katika uongozi wake. Alitaka kujifunza na kuishi kulingana na sifa hizi hizi maishani na kazini mwake. Ili aweze kutenda hivi, ilikuwa ni lazima ayapinge majaribu yaliyomwelekeza kwenye kutenda ubaya, ufisadi, na kukosa uaminifu, yote ambayo ni mitego mahsusi kwa wale walio katika nafasi za mamlaka na uongozi.

Kwa kujua jinsi washauri wazuri walivyokuwa wa muhimu katika kumsaidia kutenda yaliyo sahihi, Daudi anaahidi kutafuta washauri wanaoaminika na kuteua maafisa waaminifu. Haki na rehema vilikuwa viwe ni ishara za uongozi wake, hata kati ya wale waliofanya kazi pamoja naye.

`Tunaweza tusiwe kwenye nafasi za kuwa na washauri au maafisa lakini tunawezaje kujizungushia maishani mwetu mivuto itakayotusaidia kuishi na kuongoza (pale tunapoweza) kwa haki na rehema kwa wale wanaohitaji?`