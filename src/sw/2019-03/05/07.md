---
title:  Tafakari Zaidi
date:  02/08/2019
---

Soma Ellen G. White, “The Assyrian Captivity” (“Kifungo cha Ashuru”), kur. 279 – 292; “The Call of Isaiah” (“Wito wa Isaya”), kur. 303 – 310, kwenye Prophets and Kings.

“Manabii walipaza sauti zao dhidi ya ukandamizaji uliokuwa dhahiri, dhuluma iliyoshamiri, starehe zisizo za kawaida na ubadhirifu, sherehe zisizo na aibu na ulevi, uasherati uliokithiri na ufisadi wa kupindukia wa wakati wao, lakini kupinga kwao kulikuwa bure, shutuma zao dhidi ya dhambi zilikuwa bure.” – Ellen G. White, Prophets and Kings, uk. 282.

Kwa Isaya, “Mandhari ilikuwa ya kukatisha tamaa hasa kulingana na mazingira ya kijamii ya watu. Kutokana na tamaa yao ya kupata zaidi, watu walikuwa wakiongeza nyumba baada ya nyumba na shamba baada ya shamba…Haki ilipotoshwa na hapakuwa na huruma kwa maskini… Hata mahakimu, ambao wajibu wao ulikuwa kulinda walio dhaifu, hawakusikiliza vilio vya maskini na wahitaji, wajane na yatima…

“Katika hali hiyo, haishangazi kwamba katika kipindi cha mwaka wa mwisho wa utawala wa Uzia Isaya alipoitwa kuifikishia Yuda ujumbe wa onyo na karipio alikataa jukumu hilo. Alijua fika kuwa angekabiliana na upinzani sugu.” – kur. 306, 307. “Matamko haya dhahiri ya manabii…yapasa tuyapokee kama sauti ya Mungu kwa kila mtu. Haitupasi kupoteza fursa yoyote ya kufanya matendo ya rehema, ya wema yaliyopangwa na uungwana wa Kikristo, kwa ajili ya wenye mizigo na waliokandamizwa.” – uk. 327.

**Maswali ya Mjadala**

`1. Mara kwa mara huwa tunaelewa kazi ya unabii kama kutabiri juu ya wakati ujao. Utambuzi wa mtazamo wa manabii wa Agano la Kale kwa ulimwengu walioishi ndani yake, unabadilishaje mtazamo wako juu ya jukumu la manabii?`

`2. Maisha na ujumbe wa manabii vinadhihirisha jinsi ilivyo vigumu na hatari kusimama katika kweli. Unadhani kwa nini unaamini kuwa walifanya walivyofanya na kunena kwa namna walivyonena?`

`3. Kwenye maandishi ya manabii, Mungu anaonekana kuwa na hali ya kupokezana katika tabia yake kati ya kuwa na ghadhabu na kuonesha shauku au kuwajali mno watu wake. Unaviwekaje pamoja vipengele hivi viwili vya tabia ya Mungu?`