---
title:  Isaya
date:  01/08/2019
---

`Soma Isaya 1:15 – 23; 3:13 -15; na 5:7, 8. Unawezaje kueleza mwitiko wa nabii kwa kile anachokiona kwenye jamii inayomzunguka?`

Hubiri la ufunguzi la Isaya – sura tano za kwanza – ni mchanganyiko wa ukosoaji unaoumiza sana wa namna jamii ya watu wa Mungu ilivyokuwa, maonyo ya hukumu iliyokaribia kama matokeo ya wao kumkataa Mungu na mwendelezo wa uovu, na maneno ya matumaini ikiwa watu wangemgeukia Mungu na kufanya matengenezo ya maisha na jamii yao. Lakini pengine hisia yenye nguvu zaidi inayokuja kupitia katika maneno yake ni hisia ya huzuni. Kutokana na ufahamu wake juu ya Mungu na kile anachokitaka kwa watu wake, nabii anaombolezea kile kilichopotea, watu wasiohesabika ambao wamesahaulika wanaoumizwa, na hukumu ambayo inalijia taifa. Isaya anaendeleza mfumo huu kupitia kwa huduma hii ya kinabii. Anawasihi watu wakumbuke kile ambacho Mungu amewafanyia. Yeye pia anawapatia watu hawa matumaini ya kile Mungu anachotaka kuwafanyia kwa ajili ya wakati ujao. Hivyo, inawapasa wamtafute Bwana sasa, kwani huu uhusiano na Yeye ambao umefanywa upya utajumuisha kutubia uovu wao wa sasa na kubadilisha namna wanavyowatendea wengine.Kwenye sura za 58 na 59, Isaya anarejea mahsusi kwenye suala la haki. Anaielezea tena jamii ambayo ndani yake “hukumu imegeuka ikaenda nyuma, na haki inasimama mbali sana; maana kweli imeanguka katika njia kuu, na unyofu hauwezi kuingia” (Isa. 59:14). Lakini pia anathibitisha kwamba Mungu analitambua hili na kwamba Mungu atawaokoa watu wake – “Mkombozi atakuja” (Isa. 59:20). Katika kitabu chote cha Isaya, sehemu kubwa ya mtazamo wa nabii ipo katika kutangaza ujio wa Masihi, yeye ambaye alikuwa anakuja baadaye kuthibitisha tena utawala wa Mungu duniani na kuleta haki, rehema, uponyaji na urejeshwaji pamoja Naye.

`Soma Isaya 9:6, 7; 11:1-5; 42:1-7; 53:4 – 6. Unabii huu unapelekanaje na kile wewe unachoelewa juu ya maisha, huduma na kifo cha Yesu? Unabii huu unasema nini juu ya kusudi la ujio wake hapa duniani?`