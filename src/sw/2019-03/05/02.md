---
title:  Wito kwa Ajili ya Haki Unaorudiwarudiwa
date:  28/07/2019
---

Licha ya mpango wa Mungu uliofafanuliwa kinagaubaga kwa ajili ya taifa la Waisraeli, ni mara chache ambapo Waisraeli waliishi kulingana na wito wao. Havikupita vizazi vingi baada yao kuthibitishwa kwenye nchi ile, walimwomba Samweli, nabii na mwamuzi, kuteua mfalme wa kuliongoza taifa lao, “mfano wa mataifa yote” (1 Sam. 8:5).

`Soma 1 Samweli 8:10-18. Akiitikia ombi la mfalme, Samweli aliwaonya nini watu?`

Samweli aliitambua hii kama hatua ya kuwa kama mataifa mengine kwa namna zingine pia. Wakati Samweli alipokuwa akijaribu kumshauri mfalme wa kwanza, Sauli, haikuchukua muda kabla unabii wake haujatimia. Hata katika kilele cha ufalme wa Israeli, Daudi na Sulemani hawakuepuka majaribu, ufisadi na matumizi ya mamlaka yao yaliyozidi.

Wakati wote wa tawala za wafalme wa Israeli na Yuda, moja ya miitikio ya Mungu ilikuwa ni kutuma manabii kunena mapenzi yake na kuwakumbusha viongozi wa Israeli na watu juu ya wajibu waliopewa na Mungu kwa ajili ya wanajamii wao waliosahauliwa.

Kwenye maandishi ya manabii wa Kiebrania, tunaona wito unaodumu kujirudiarudia wa kuishi kwa haki na kuitenda kwenye jamii. Katika kuwakabili wasio waaminifu wa Israeli na viongozi wake, manabii walikuwa ndiyo sauti ya kawaida iliyoonesha umuhimu kwa ajili ya wale ambao hawakuwa na sauti, hususan wale walioumizwa kutokana na kushindwa kwa Israeli katika kufuata mapenzi ya Mungu.

Katika kutafakari juu ya ari ya manabii wa Agano la Kale, Abraham Joshua Heschel analinganisha hali yetu ya kutojali na miito ya muhimu sana kwa ajili ya utendaji wa haki: “Mambo yaliyowatisha manabii hata sasa yanaendelea kuonekana kila siku duniani kote… Hali yao ya kudumu katika kutokuwa na subira na udhalimu vinaweza kutushika kama mpagao. Sisi wenyewe tunaendelea kushuhudia kwa kuendelea matendo ya udhalimu, udhihirisho wa unafiki, uongo, matendo ya hasira, lakini ni mara chache tunaudhiwa au kuchangamshwa zaidi. Kwa manabii, hata udhalimu kidogo tu unasababisha viwango vya kuathiri dunia yote.” – The Prophets (New York: Jewish Publication Society of America, 1962), kur. 3, 4.

Wanachotupatia manabii hawa ni umaizi wa kujua moyo na fikra za Mungu. Wakinena kwa niaba ya Mungu, wanaweza kutusaidia kuona udhalimu na kuteseka kwa dunia yetu kupitia kwa macho ya Mungu yaliyojaa machozi. Lakini shauku hii pia ni wito kwa ajili ya matendo, kufanya kazi na Mungu katika kupoza na kuponya ukandamizaji na huzuni ya wale wanaotuzunguka.

`Ni kwa namna gani nyakati fulani huwa tunataka kuwa kama “mataifa yote” kwa njia zinazoweza kutuumiza sisi na wengine?`