---
title:  Ezekieli
date:  31/07/2019
---

Kama kundi la Wakristo lingeulizwa juu ya “dhambi za Sodoma,” inawezekana kabisa wengi wangeanza kuelezea juu ya dhambi mbalimbali za uasherati na namna zingine za upotovu. Hata hivyo, Mwanzo 19:1-13 inaonesha jamii inayougua na iliyopotoshwa ambayo ilikuwa imeiva tayari kwa kuangamizwa.Cha kustaajabisha, jibu linatatiza kuliko hivyo. Tafakari juu ya maelezo ya Ezekieli: “Tazama, uovu wa umbu lako, Sodoma, ulikuwa huu; kiburi, na kushiba chakula, na kufanikiwa, hayo yalikuwa ndani yake na binti zake; tena hakuutia nguvu mkono wa maskini na mhitaji” (Eze. 16:49). Ingawa ni wazi Bwana asingeacha kutilia maanani namna zingine za uovu zilizokuwa kwenye lile jiji, mtazamo wa Ezekieli hapa ulikuwa kwenye udhalimu wa kiuchumi na kutokujali wale wenye mahitaji.

`Je, inawezekana kwamba, machoni pa Mungu, dhambi hizi za kiuchumi zilikuwa mbaya kama zile za uasherati?`

Huku ukija baada ya muda wa Amosi, Mika na Isaya, unabii wa awali wa Ezekieli unatoa ujumbe ule ule wa onyo kuhusu maangamizi yanayokuja. Hata hivyo, baada ya anguko la Yerusalemu mikononi mwa Wababeli na watu wake kuchukuliwa mateka, mtazamo wa Ezekieli unahama kikamilifu zaidi hadi kwenye ahadi za Mungu za urejeshwaji.

`Soma Ezekieli 34:2-4, 7-16. Linganisha tathmini ya Mungu ya viongozi waliopotoka wa Israeli na uchungaji wake mwenyewe wa kondoo. Namna yao ya kushughulikia “kondoo” walio dhaifu zaidi inatofautianaje na mbinu zake?`

Hata ingawa walikuwa wabaya kiasi hicho, kiasi cha kulinganishwa na Sodoma, bado Bwana alikuwa akiwapelekea ujumbe kwa matumaini ya kuwageuzia mbali na uovu wao wenyewe. Katika mpango wa Mungu kwa ajili ya watu wake, wangerejea kwenye nchi yao, Yerusalemu ingerejeshwa na hekalu lingejengwa upya tena. Sikukuu ambazo Mungu aliwapatia zingesherehekewa tena na kwa mara nyingine nchi ingegawanywa kwa watu kama urithi wao (taz. Eze. 47:13 – 48:29). Inaonekana dhahiri ya kwamba kusudio la Mungu lilikuwa kwamba mpango wake kwa watu wake, kama ulivyotolewa awali kwa Musa na watu wa Israeli baada ya kuokolewa kwao kutoka Misri, ungeanza tena kwa kurejeshwa kwa watu wake kutoka utumwani. Hii ilijumuisha kuwajali watu walio dhaifu zaidi kwenye jamii, pamoja na wale ambao wangefikiriwa kuwa wageni.

`Ni muhimu kiasi gani kwako kuwa Mungu wetu ni Mungu anayetoa nafasi ya pili – na hata zaidi – hata kwa watu wake ambao wamepotoka baada ya kuwa na nafasi ya kufanya chaguzi zilizo bora?`