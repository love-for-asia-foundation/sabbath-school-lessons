---
title:  Huduma Katika Kanisa la Agano Jipya
date:  24/08/2019
---

### Soma Kwa Ajili ya Somo la Juma Hili
Matendo 2:42 -47; 4:32 – 37; Mathayo 25:38, 40; Matendo 9:36; 2 Wakorintho 8: 7-15; Warumi 12; Yakobo 2:1-9

> <p>Fungu la Kukariri</p>
> “Dini iliyo safi, isiyo na taka mbele za Mungu Baba ni hii, Kwenda kuwatazama yatima na wajane katika dhiki yao, na kujilinda na dunia pasipo mawaa.”(Yakobo 1:27).

Aya zinazofahamika kama Agizo Kuu (Mt. 28:18 – 20) ni kati ya zile zinazofahamika sana katika Biblia, angalau kwa Wakristo. Mara kwa mara aya hizi zimefafanuliwa kama kauli yetu ya dhamira nazo zimekuwa kichocheo kwa namna zote za utume na miradi ya kiinjilisti. Kwa kweli, kwa kutiwa nguvu na aya hizi, Wakristo wamekwenda duniani kote, nyakati fulani kwa mtu binafsi kugharimika sana, ili kuieneza injili.

Naye Yesu alisema nini kwenye hili Agizo Kuu? Kufanya wanafunzi, kubatiza na kufundisha watu “kuyashika yote niliyowaamuru ninyi” (Mt. 28:20). Vilevile, kama ambavyo tumekwisha kuona, mengi ambayo Yesu alituagiza kufanya yahusuyo kuwajali wale wenye mahitaji, wanaoumia, wale wasioweza kujikimu wenyewe. Kwa namna hiyo, tunahitajika kukumbuka kwamba maelekezo haya kwa ajili ya wanafunzi wa awali wa Yesu hayakuwa zaidi maelekezo mapya, yaani kitu ambacho hawakuwa wamepata kukisikia au kukiona kabla, lakini zaidi yalikuwa ni mwendelezo wa utume ambao Yesu tayari alikuwa akiyafanya kati yao. Kwa namna hiyo, sehemu hii ya fundisho la Yesu inaweza kuonekana kwa uwazi maishani mwa jamii mpya ya kanisa kama sehemu ya utimilifu wa Agizo Kuu.