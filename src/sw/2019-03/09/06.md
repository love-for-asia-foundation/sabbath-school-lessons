---
title:  Yakobo 'Mwenye Haki'
date:  29/08/2019
---

Mapokeo ya Kikristo yanapendekeza kwamba Yakobo, ndugu au kaka wa kambo wa Yesu, alikuwa kiongozi wa kanisa la awali katika Yerusalemu na alikuwa ni Yakobo aliyekuwa mwenyekiti wa baraza la Yerusalemu (taz Mdo. 15, pamoja na Wagalatia 1, 2). Kama ndivyo, yaelekea ndiye aliyekuwa mwandishi wa barua iliyohifadhiwa kwenye Biblia kama kitabu cha Yakobo.

Yakobo lilikuwa jina lililozoeleka wakati ule, lakini ikiwa huyu alikuwa mtu huyo huyo, inawezekana pia alikuwa kiongozi wa kanisa aliyefahamika kama Yakobo “Mwenye haki,” jina linaloashiria kuwa kiongozi mwenye hekima ambaye kwa usahihi alizipa kipaumbele huduma zake kwa wengine na kuwajali wale waliosahaulika au walioonewa. Kitabu kilichoitwa kwa jina lake kimeitwa “Kitabu cha Mithali cha Agano Jipya,” kinalenga kwenye utauwa halisi na kuishi kwa hekima kama wafuasi wa Mungu.

Mwandishi wa Yakobo alikuwa na shauku ya kuwakumbusha wasomaji wake Wakristo “lakini iweni watendaji wa neno, wala si wasikiaji tu, hali mkijidanganya nafsi zenu” (Yak. 1:22), na kwamba dini inayofaa - ile iliyosafi na kudumu mbele za Mungu - inakitwa kwenye kujali wenye mahitaji na waliokandamizwa na kupinga mivuto inayoharibu ya jamii inayowazunguka (taz Yak 1:27).

`Soma Yakobo 2:1-9; 5:1-5.Mtazamo wa Yakobo kwa wale walio matajiri una tofauti gani na ule unaodumishwa kwenye jumuiya nyingi? Maelekezo yake mahsusi ni yapi kuhusu namna ya kushughulika na matajiri na maskini kwenye jumuiya ya kanisa?.`

Yakobo anatoa hoja kwamba kumtakia mema mtu – hata kumtakia baraka za Mungu – itakuwa ni faraja ndogo tu kama huyo unayemtakia anateseka kwa baridi na njaa. Kutoa chakula halisi na mavazi litakuwa jambo lenye manufaa zaidi katika kuonesha na kudhihirisha hali ya kuwajali kwa hisia za kiungwana na kumtakia kheri (taz Yak. 2:14 – 16). Yakobo anatumia kielelezo hiki kama mfano wa mwingiliano wa imani na matendo katika muktadha wa uhusiano wetu na Mungu. Yeye pia anarudia (Yak. 2:8) kile Yesu alichofundisha kuhusu kumpenda jirani yako kama nafsi yako, akionesha namna ambavyo amri hii inapaswa kutiiwa katika maisha ya kila siku. Inaonekana hai maishani katika utumishi kwa Mungu na kwa wengine, sio kwa nia ya kuupata wokovu bali kwa sababu ni dhihirisho la imani ya kweli.

`Kwa nini ni rahisi hivyo hata kwa nafsi iliyofichika (kama kwa kutokukusudia), kupenda matajiri zaidi ya maskini?`