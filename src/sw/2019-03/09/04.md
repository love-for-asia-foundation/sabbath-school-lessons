---
title:  Kutoa Kama Njia ya Kushuhudia
date:  27/08/2019
---

Barua ya Paulo kwa Warumi inafahamika sana kwa maelezo yake ya kina kuhusu fundisho kuu la wokovu kwa njia ya imani kupitia kifo cha Kristo. Lakini baada ya sura 11 za mafundisho ya namna hiyo, kuna badiliko la msisitizo. Paulo anatoa mwongozo unaofaa kwa ajili ya kuishi na kupenda vizuri, msingi wake ukiwa neema na upendo wa Mungu kama vinavyofunuliwa katika Yesu na kisa cha injili: “Basi, ndugu zangu, nawasihi, kwa huruma zake Mungu, itoeni miili yenu iwe dhabihu iliyo hai, takatifu, ya kumpendeza Mungu, ndiyo ibada yenu yenye maana” (Rum. 12:1). Kwa kweli, Paulo anasema ya kwamba kwa sababu ya kile Mungu alichofanya kwa ajili yetu katika Yesu, hivi ndivyo inavyotupasa kuishi.

`Soma na kufupisha Warumi 12, hasa ukitambua maelekezo kwa ajili ya kupenda na kuwajali wengine, hasa wale walio wahitaji.`

Kwa namna fulani, Warumi 12 ipo kama muhtasari wa mada nyingi ambazo Paulo anazitazama kwa undani katika baadhi ya nyaraka zake. Anazungumzia majukumu na karama mbalimbali ndani ya mwili ulio kanisa, yakiwemo ya kutumika na kuwatia moyo wengine na kutoa kwa ukarimu (taz aya. Warumi 12:3-8). Lakini sio kwamba mambo haya yafanyike tu, lakini yafanyike vizuri, kwa shauku na - zaidi ya yote - kwa upendo (aya Warumi 12:9 – 11).

Paulo anatoa maelezo kwa lugha ya kivitendo juu ya kile aina hii ya maisha inachohusu. Akawasihi waumini hawa wawe wavumilivu katika matatizo na mateso, kuwajali wahitaji, kuwa wapatanishi popote na wakati wowote unaowezekana na – kama ambavyo tumeona kabla – kujibu uovu na udhalimu kwa wema, kwa kuushinda ubaya kwa wema (taz Rum. 12:20, 21).

Sura hii inaelezea kwa ujumla maana ya kuishi kama mtu mpya, ukimtumikia Mungu kama mtu mmoja mmoja na pia kama sehemu ya jamii ya imani. Paulo aliwaambia hawa wafuasi wapya wa Yesu kwamba maisha, vipaumbele na matendo yao yapasa vibadilike kwa sababu ya mwitiko wao kwa kile ambacho Yesu amewatendea kwa kifo chake msalabani na matumaini ya uzima wa milele. Wakiwa wanaishi kwenye jumuiya kandamizi na mara kwa mara katili katikati ya Ufalme wa Kirumi, Paulo anawaelekeza kuishi kwa namna tofauti: “Wala msiifuatishe namna ya dunia hii; bali mgeuzwe kwa kufanywa upya nia zenu, mpate kujua hakika mapenzi ya Mungu yaliyo mema, ya kumpendeza, na ukamilifu” (Rum. 12 :2).

`Ni ipi baadhi ya mitazamo na mazoea ambayo inakupasa uyapinge kwenye jamii yako ili usaidike katika kuishi na kupenda vizuri kama mfuasi wa Yesu leo?`