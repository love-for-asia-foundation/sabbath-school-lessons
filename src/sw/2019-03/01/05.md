---
title:  Dunia Iliyovunjika
date:  03/07/2019
---

Kitu kimoja ambacho Mungu alimpatia Adamu na Hawa, ambacho hakukitoa kwa mwingine au kingine chochote duniani ni uhuru wa kuchagua mema na mabaya. Hawa walikuwa viumbe wenye maadili kwa namna ambayo mimea, wanyama na miti visingeweza kuwa kamwe. Mungu alithamini mno uhuru huu wa kimaadili kiasi kwamba aliruhusu uwezekano wa watu wake kuchagua kutotii. Kwa kufanya hivyo aliweka rehani vyote alivyokuwa ameviumba kwa sababu ya lengo kuu la uhusiano na viumbe – binadamu kwa msingi wa upendo na akili ya kuchagua mema na mabaya.

Lakini alikuwepo pia mharabu (uhuru huu wa kimaadili ulikuwemo pia kwa malaika), ambaye alitaka kuharibu dunia nzuri na kamilifu aliyoiumba Mungu na kutaka kutumia uumbaji wa pekee wa Mungu hapa duniani –wanadamu – kufanya jambo hilo. Akinena kupitia kwa joka, mwovu alihoji ukamilifu na ufanisi wa kile Mungu alichokuwa amekitoa (taz. Mwa. 3:1-5). Jaribu la msingi lilikuwa kutamani zaidi ya kile Mungu alichokuwa amewapatia, kutilia mashaka wema wa Mungu na kujitumainia wao wenyewe.

Kwa uchaguzi ule na tendo lile, uhusiano uliokuwa wa muhimu kwa uumbaji kama Mungu alivyokuwa ameukusudia, ulivunjika. Adamu na Hawa hawakuendelea kuwa na uhusiano na Muumba wao ambao walikuwa wameumbwa kwa ajili ya huo (taz. Mwa. 3:8-10). Mara, hawa wanadamu wawili walitambua kuwa walikuwa uchi na kuaibika na uhusiano kati yao ulikaribia kuharibika kwa namna isiyoweza kurekebishwa. Uhusiano wao na viumbe wengine duniani ukawa pia umeingia mashakani na kuvunjika.

`Soma Mwanzo 3:16 – 19. Aya hizi zinatuambia nini juu ya uhusiano uliobadilika kati ya wanadamu na dunia ya asili?`

Kwa sababu ya uhalisi wa dhambi, ghafla maisha yakawa magumu sana kwa Adamu, Hawa na uumbaji mwingine wote. Matokeo ya dhambi ni ya halisi, hasa yanapoathiri ubinadamu na mahusiano yetu. Kwa namna fulani, sisi tuko mbali na Mungu Muumba wetu. Familia zetu pia zinaathiriwa kwa njia nyingi na mahusiano yetu na wengine mara kwa mara ni changamoto. Hata tunakuwa na wakati mgumu kuhusu mazingira ya asili na dunia tunayoishi ndani yake. Vipengele vyote vya maisha yetu na dunia yetu vinaonesha hali ya kuvunjika iliyosababishwa na dhambi.

Lakini hivi sivyo Mungu alivyokusudia alipoiumba dunia hii. “Laana” za Mwanzo 3 pia zinaambatana na ahadi kwamba Mungu angefanya njia kwa ajili ya kuumba tena dunia yetu na kukarabati mahusiano yaliyovunjwa na dhambi. Tunapoendelea kupambana na dhambi na madhara yake maishani mwetu, tumeitwa kudumisha uzuri wa awali wa dunia hii na kutafuta kudumisha maishani mwetu mpango alio nao Mungu kwa ajili ya dunia hii.