---
title:  Mawakili wa Dunia
date:  02/07/2019
---

Kulingana na taarifa ya Biblia, Bustani ya Edeni na dunia ambayo ndio kwanza ilikuwa imeumbwa vilikuwa mahali pa wingi, palipoumbwa kwa ajili ya kustawisha maisha na hasa kwa ajili ya wanadamu kupafurahia.

Lakini Mungu pia alimpatia mwanamme na mwanamke wa kwanza – na sisi sote ambao tungekuja baada yao – jukumu la kufanya katika uumbaji Wake. Kwa haraka tu inakuwa dhahiri – na sio tu kutokana na njia aliyotumia kuumba – kwamba iliwapasa Adamu na Hawa wawe na hadhi maalum katika ulimwengu huu mpya.Kwanza Adamu alipewa kazi ya kuwapa majina wanyama na ndege (nyuni) (taz. Mwa. 2:19). Kisha akapewa jukumu lingine, lililoletwa kama baraka kutoka kwa Mungu mwenyewe: “Mungu akawabarikia, Mungu akawaambia, Zaeni, mkaongezeke, mkaijaze nchi, na kuitiisha; mkatawale samaki wa baharini, na ndege wa angani, na kila kiumbe chenye uhai kiendacho juu ya nchi” (Mwa. 1:28).

`Soma na kulinganisha Mwanzo 1:28 na Mwanzo 2:15. Unawezaje kuainisha maelezo ya kazi ya mwanadamu kwa sentensi moja au mbili?`

Mara nyingi sana katika historia ya Kikristo, Mwanzo 1:28 kuiharibu dunia. Ndiyo, ni dhahiri kuwa dunia iliumbwa kwa ajili ya maisha, manufaa na furaha ya mwanadamu. Lakini wajibu wa mwanadamu ulikuwa “ailime na kuitunza” kulingana na maneno ya Mwanzo 2:15. Tunapozungumzia uwakili, wazo letu la kwanza mara kwa mara linahusu pesa, lakini agizo la kwanza kwa ajili ya uwakili kwenye Biblia ni kwa ajili ya kutunza ardhi ambayo Mungu aliiumba na kutukabidhi. Agizo kwa Adamu na Hawa pia lilijumuisha mambo yajayo kwamba dunia ingetumiwa pia na watoto wao pamoja na vizazi vya siku za usoni. Kwenye mpango wa asili wa dunia hii, dunia iliyoumbwa ingeendelea kuwa chanzo cha maisha, wema na uzuri kwa ajili ya wanadamu wote nao Adamu na Hawa wangekuwa na jukumu kubwa la kuitunza.

Nchi bado ni ya Bwana (tazama Zab. 24:1) nasi bado tunaitwa kuwa ni mawakili wa vyote ambavyo Mungu ametupatia. Pengine tungeweza kuhitimisha, pia, kwamba katika dunia iliyoanguka, wajibu wetu kama mawakili ni mkubwa zaidi.

`Inamaanisha nini kwako kuwa wakili wa dunia leo, kwenye dunia iliyoanguka? Utambuzi wa wajibu huu yapasa uathirije namna unavyoishi siku kwa siku?`