---
title:  Dunia Iliyo Kamili
date:  01/07/2019
---

Ni rahisi kujisikia kukumbuka nyumbani Edeni. Kuna kitu kwenye maelezo mafupi yahusuyo Bustani aliyoiumba Mungu kama nyumbani kwa ajili ya Adamu na Hawa, kinachochochea hamu hii mioyoni mwetu. Tunaweza tusielewe namna ulimwengu wa namna hiyo unavyoweza kuwa, lakini tunajisikia kwamba tungependa kupata uzoefu huo.Inaonekana hali ya kuridhika na ukamilifu ndilo jambo ambalo pia Mungu alijisikia: “Mungu akaona kila kitu alichokifanya, na tazama, ni chema sana” (Mwa. 1:31). Mungu alifanya kitu kilichokuwa kizuri na kinachofaa kazi. Kilikuwa kizuri sana katika usanifu wake, kwa umbo na hata kwa namna za kiutendaji. Kilikuwa kitu cha kusisimua kwa uhai na rangi, lakini pia kilichojazwa na kila kitu kilichokuwa muhimu kwa ajili ya kunawirisha maisha. Si ajabu Mungu aliendelea kuweka kituo akitafakari kwamba dunia hii aliyoitengeneza ilikuwa nzuri.

`Soma Mwanzo 1. Ni jambo gani unafikiri lililomaanishwa na kauli zilizorudiwa rudiwa za “Mungu akaona ya kuwa ni vyema”? Tazama Mwa. 1:4, 10, 12, 18, 25, 31.`

Ingawa Biblia yote iliandikwa baada ya Anguko dhambini, imesheheni shangwe za dunia ya asili, kama vile katika Ayubu 38 hadi 41 na Zaburi 148. Nasi ni lazima tukumbuke kwamba hizi hazikuandikwa kama mwonekano wa mara moja unaoonesha namna dunia ilivyokuwa mara ilipoumbwa na kabla ya dhambi; hizi zimeandikwa katika kauli (njeo) ya wakati uliopo, ikifurahia uzuri ambao bado uko dhahiri katika ulimwengu wetu.Yesu pia, alichukua mifano ya wema na uangalizi wa Mungu kutoka kwenye dunia ya asili (tazama kwa mfano, Mt. 6:26, 28 -30 ) akisifia hali yetu ya kumtumainia Mungu na hali ya kuthamini karama sahili zinazotuzunguka kwa mshangao. Tukifungua macho yetu na kuangalia maajabu ya uumbaji, tutaweza kuona kwamba sisi kweli ni wapokeaji wa zawadi za ajabu kutoka kwa Muumba wetu. Mwitiko wetu, hata katikati ya majaribu, yapasa uwe wa shukrani na wa kujisalimisha kwa unyenyekevu kwake Aliye Mtoaji wa zawadi. Kama Waadventista wa Sabato – wale wanaoshangilia Uumbaji na vile vile kutarajia ufalme wa Mungu unaokuja – inatupasa tutambue kwamba uzuri, furaha na wema tunaouona na kuufurahia duniani ni sehemu ndogo tu ya kile ambacho dunia yetu iliwahi kuwa, na kile ambacho dunia hii itakuwa tena.

`Katika kuishi kwako kwenye ulimwengu wa asili, ni kitu gani hasa unachokithamini kuhusu maajabu ya Uumbaji? Katika maisha yako ya kila siku, unawezaje kumjua Bwana kwa ubora zaidi kwa njia ya maajabu ya ulimwengu wa asili?`