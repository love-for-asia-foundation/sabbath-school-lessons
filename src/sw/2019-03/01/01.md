---
title:  Mungu Aliumba
date:  29/06/2019
---

### Soma kwa Ajili ya Juma Hili
Mwa. 1-3; Mdo. 17:28; Zab. 148; Zab. 24:1; Mwa.4:1-9;Mt.22:37-39;Ufu. 14:7.

> <p>Fungu la Kukariri</p>
> “Amwoneaye maskini humsuta Muumba wake; Bali yeye awahurumiaye wahitaji humheshimu” (Mit. 14:31).

Je, umewahi kutengeneza kitu fulani – pengine kitu ambacho kilikuwa cha usanii au ufundi, au mlo, au kazi nyingine ya ubunifu – ukakuta inaishia kuvunjwa au kukataliwa na mtu uliyempatia? Kama ni hivyo, pengine umepata picha ndogo tu ya kile Mungu alichopitia alipoumba dunia hii na kumpatia mwanadamu uhai, na kuishia kuona kile alichokiumba kikiharibiwa na dhambi.

Biblia inasema kwamba dunia iliumbwa kwa uangalifu na kufanywa kuwa kitu “chema sana.” Namna Mungu alivyojisikia juu ya uumbaji wake ni dhahiri kwenye maelezo juu ya Uumbaji katika Mwanzo 1 na 2. Huu ndio muktadha ambao kwa huo inatupasa tusome kisa cha Anguko dhambini katika Mwanzo 3 na Mungu alivyovunjwa moyo alipokuwa akikabiliana na watu aliowaumba.

Jambo zuri sana hapa, ni kwamba dunia yetu imeendelea kuwa kitu akipendacho Mungu, hata licha ya miaka maelfu ya dhambi, vurugu, dhuluma na uasi wa wazi kabisa. Tena jambo zuri zaidi, wakati Mungu alipoanza utekelezaji wa mpango wake kwa ajili ya kukomboa na kuumba dunia upya, ametupatia, kama waumini, majukumu ya kufanya katika kutimiza mipango yake mikubwa zaidi. Ndiyo, sisi ni wapokeaji wa neema yake; lakini, kutokana na neema ambayo tumeipokea, tumepewa kazi yetu ya kufanya kama watendakazi pamoja na Bwana wetu. Huu ni wajibu mtakatifu, mzito kiasi cha kushangaza!