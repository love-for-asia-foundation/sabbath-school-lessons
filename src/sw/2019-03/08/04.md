---
title:  Msamaria Mwema
date:  20/08/2019
---

`Soma Luka 10:25 -27. Mwanasheria aliyemuuliza Yesu alitoa muhtasari uliotarajiwa wa amri za Agano la Kale kwa ajili ya kuishi maisha yanayokubalika kwa Mungu. Amri hizi mbili zina muunganiko gani?`

Mara kwa mara Yesu alipoulizwa, alihitimisha majibu yake kwa matokeo yaliyokuwa tofauti kabisa na kile muuliza swali alichokitafuta. Katika kuitikia maelekezo katika Mambo ya Walawi 19:18 iliyosema “umpende jirani yako kama nafsi yako,” inaonekana wengi kati ya watu wa kidini wa wakati wake walikuwa wametumia muda mwingi na nguvu nyingi wakijadili kiasi na mipaka ya kanuni ya “jirani.”Tayari Yesu alikuwa amejaribu kupanua uelewa wa wafuasi wake juu ya neno hili, akisisitiza kwamba si tu kwamba wawapende jirani zao, bali watende mema kwa kila mtu: “Lakini mimi nawaambia, wapendeni adui zenu, waombeeni wanaowaudhi, ili mpate kuwa wana wa Baba yenu aliye mbinguni; maana yeye huwaangazia jua lake waovu na wema, huwanyeshea mvua wenye haki na wasio haki” (Mt. 5:44, 45). Lakini wakati huyu mtaalamu katika sheria za kidini alipotaka kumjaribu Yesu, aliangukia swali lililojadiliwa sana: “Jirani yangu ni nani?” (Lk. 10:29). Kwa kuitikia, Yesu alieleza kisa cha Msamaria mwema, lakini jibu la mwisho kabisa kwa jibu la mwanasheria halikuwa kueleza maana ya neno “jirani”. Badala yake, Yesu alisema – kiuhalisia – “Enenda ukawe jirani kwa yeyote anayehitaji msaada wako” (taz. Lk. 10:36, 37).

`Soma Luka 10:30 -37. Ulinganifu anaoufanya Yesu kati ya wale watu watatu waliomwona yule mtu kando ya njia akihitaji msaada, una umuhimu gani?`

Kama ilivyokuwa kawaida katika mafundisho ya Yesu, ukosoaji wake uliokuwa mkali zaidi ulielekezwa kwa wale waliodai kuwa watu wa dini lakini wakionesha kutojali sana kuteseka kwa wengine. “Katika kisa cha Msamaria mwema, Kristo anaonesha kielelezo cha msingi wa dini ya kweli. Anaonesha kwamba haipo katika mifumo, kanuni zisizobadilika za imani, au kaida za kidini, bali katika kutenda matendo ya upendo, katika kuwafikishia wengine uzuri ulio bora zaidi, katika wema wa kweli.” – Ellen G. White, The Desire of Ages, uk. 497.

Katika fundisho la Yesu, anaelekeza kwa mgeni, mtu anayefikiriwa kutokuwa mwaminifu kwa Mungu, kuonesha kile kilicho wito wa Mungu kwa wote wanaodai kuwa wafuasi wake. Kama walivyo wasikilizaji wake, tunapomjia Yesu tukiomba kile tunachotaka kufanya ili kuurithi uzima wa milele, mwisho wake anatuelekeza kwenda na kuwa jirani kwa yeyote mwenye uhitaji.