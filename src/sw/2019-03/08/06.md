---
title:  Hao Walio Wadogo
date:  22/08/2019
---

Wakati mwingine Yesu alipoulizwa swali na kutoa jibu lililokuwa tofauti kabisa na ilivyotarajiwa inaonekana kwenye hubiri lililorekodiwa kwenye Mathayo 24 na 25. Wanafunzi walimjia Yesu na kuuliza juu ya kuangamizwa kwa hekalu katika Yerusalemu na wakati wa kurudi kwa Yesu (taz Mt. 24:1-3). Hitimisho la jibu pana la Yesu kwa swali hili lilihusisha kulisha wenye njaa, kuwapa maji walio na kiu, kukaribisha wageni, kuvisha walio uchi, kujali walio wagonjwa na kutembelea walio magerezani. Aliwahakikishia, “Mlipofanya hivi kwa – au mlipokataa kuwasaidia – mmoja kati ya hawa wadogo ambao ni kaka na dada zangu, mlifanya hivyo kwangu!” (taz. Mt. 25:40, 45).

Hili limeunganishwa na maswali yaliyoanzisha fundisho hili kama picha ya hukumu ya mwisho. Kwenye sura yote ya Mathayo 24, Yesu aliwasilisha majibu ya moja kwa moja kwa maswali ya wanafunzi, akitoa ishara na maonyo juu ya maangamizo ya Yerusalemu na mwisho wa wakati, lakini alisisitizia hitaji la “kesheni” na kuishi vizuri kwenye nuru ya ahadi ya kuja kwake mara ya pili. Katika sehemu ya kwanza ya Mathayo 25, kisa cha wanawali wenye hekima na wapumbavu kilisisitizia juu ya hitaji la maandalizi kwa ajili ya marejeo ya ghafula au yaliyocheleweshwa; kisa cha watumishi watatu kinatambulisha hitaji la kuishi vizuri na kuwa wenye manufaa wakati wa kusubiri; kisha kisa cha kondoo na mbuzi kinakuwa makini zaidi juu ya kazi ambazo watu wa Mungu yapasa washughulishwe nazo.

`Soma Mathayo 25:31 – 46. Yesu anatuambia nini hapa? Kwanini hii sio wokovu kwa matendo? Lakini je, maneno yake hapa yanafundisha nini juu ya kile hasa kinachomaanishwa na kuwa na imani inayookoa?`

Kauli ya Yesu – kwamba tunapotumikia wengine, tunamfanyia Yeye – yapasa ibadilishe mahusiano yetu na mitazamo yetu yote. Fikiria hali ya kuweza kumkaribisha Yesu kwenye mlo au kumtembelea Yeye hospitalini au gerezani. Yesu alisema kwamba huwa tunafanya hili tunapoitoa ile huduma kwa jamii yetu. Ni fursa ya ajabu sana anayoitoa kwetu kwa njia hii!

`Soma kwa uangalifu kile Yesu alichosema kwenye aya hizi. Tunaelewaje wazo kwamba kama alivyo Yeye mwenyewe alijiweka sawa na wenye njaa, walio uchi, waliofungwa? Ni wajibu gani mkubwa ambao hili linauweka juu yetu na namna tunavyoishi?`