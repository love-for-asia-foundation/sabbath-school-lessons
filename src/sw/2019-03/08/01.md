---
title:  Hao Walio Wadogo
date:  17/08/2019
---

### Soma Kwa Ajili ya Somo la Juma Hili
Mt. 5:2-16, 38 – 48; Rum. 12:20, 21; Lk. 16:19 – 31; Lk. 12:13 – 21; Mt. 25:31 – 46.

> <p>Fungu la Kukariri</p>
> “Na Mfalme atajibu, akiwaambia, Amin, nawaambia, kadiri mlivyomtendea mmojawapo wa hao ndugu zangu walio wadogo, mlinitendea mimi”(Mathayo 25:40).

Baada ya kuona kwamba Yesu aliishi maisha ya kuwajali wengine, hasa wale waliokuwa wakiumia na kupotea, inatupasa tutazamie kwamba Yesu angekuwa pia na mengi ya kusema kuhusu kujali wengine. Na alisema.

Mafundisho ya Yesu yapo kiutendaji, yakilenga katika kile kinachomaanishwa na kuishi kama mfuasi wa Mungu. Kwa namna hiyo, tunaweza kuona kwamba Yesu anatusisitizia kuwa na matendo ya haki, wema na rehema, kama yale ambayo Yeye Mwenyewe aliyafanya akiwa hapa duniani. Tukifuata mfano wake, tutatumika kwa ajili ya wengine, kama Yeye alivyofanya.

Yesu pia alizungumzia ufalme wa mbinguni. Kwa maelezo ya Yesu, ufalme wa mbinguni ni suala halisi ambalo sisi tunaweza kuwa sehemu yake, hata sasa. Ni mtindo wa maisha unaotenda kazi kwa kutumia vigezo tofauti vinavyopewa kipaumbele na maadili kuliko yale ya falme za kidunia. Mafundisho ya Yesu yaliweka mpango makini wa namna ya kumtumikia Mungu na, katika kumtumikia Yeye, namna tuwezavyo kuhusiana na wengine. Vilevile tunagundua kwamba kutumikia wengine – kujali mahitaji yao na kuwainua – ni namna moja ambayo tunaweza kuitumia kutoa huduma moja kwa moja kwa Mungu.