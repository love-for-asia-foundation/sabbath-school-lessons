---
title:  Tajiri na Lazaro
date:  21/08/2019
---

Kwenye mfano wa tajiri na Lazaro (taz. Lk. 16:19 -31), Yesu analinganisha maisha ya watu wawili – mmoja tajiri, mwingine maskini sana. Katika mazingira ambapo hapakuwa na vituo vya huduma kwa jamii, hospitali za jamii, au vituo vya kulisha maskini wasio na makazi, lilikuwa jambo la kawaida kwa walio wahitaji, wasiojiweza, au walio katika mazingira magumu, kuombaomba nje ya nyumba za wenye mali. Ilitarajiwa kwamba matajiri wangekuwa wakarimu katika kutoa kidogo katika mali zao ili kupunguza maumivu ya wanaoteseka. Lakini kwenye kisa hiki, tajiri huyu “alikuwa mchoyo na asiyejali mahitaji ya ndugu yake mwenye shida.” – Ellen G. White, Lulu za Uzima, uk. 178. Maishani mwao, mazingira yao husika yalidumu vile bila kubadilika; lakini mautini, kama walivyohukumiwa na Mungu, nafasi zao zilifanywa kuwa kinyume kiasi cha kushangaza.

`Soma Luka 16:19 – 31; Luka 12:13 – 21. Ni mambo gani yanayoonesha kufanana na yanayoonesha kutofautiana kati ya visa hivi viwili na je, kwa pamoja vinatufundisha nini?`

Hakuna uthibitisho kwenye visa hivi vyote viwili kama hawa watu walikuwa matajiri kwa kufanya lolote baya. Pengine wote walikuwa wamefanya kazi kwa bidii, wamefanya usimamizi kwa uangalifu na wakabarikiwa na Mungu. Lakini kitu fulani kinaonekana kuwa kilikosewa kwenye mtazamo wao wa maisha, Mungu, pesa na wengine na hicho kikawagharimu kiasi kikubwa tena milele.

Tukiangalia taswira iliyozoeleka katika jamii wakati wa Yesu ihusuyo hali baada ya maisha haya, kisa cha tajiri na Lazaro kinafundisha kwamba chaguzi tunazofanya kwenye maisha haya zina athiri maisha yajayo. Jinsi tunavyoitikia wale wanaotafuta au kuhitaji msaada wetu ni moja ya kudhihirisha chaguzi na vipaumbele vyetu. Kama “Ibrahimu” anavyomwonesha tajiri aliyekuwa akiteseka, Biblia inatoa maelekezo zaidi ya kutosha kwa ajili ya kuchagua kwa namna iliyo bora: “Wanao Musa na manabii; na wawasikilize wao” (Lk. 16:29).

Yesu alifundisha kuwa majaribu ya mali – iwe ni kuwa nayo, kuitunza, au kuitafuta – yanaweza kutuvuta mbali na ufalme wake, mbali na wengine na hata kwa hali ya ubinafsi na kujitegemea nafsi. Yesu alituita tuutafute ufalme wake kwanza na kushirikiana na wengine wanaotuzunguka baraka tunazozipokea, hasa wale walio wahitaji.

`Bila kujali hali yako ya kifedha, unawezaje kuwa mwangalifu ili usiruhusu pesa au kupenda pesa viharibu mtazamo wako kuhusu kile ambacho inawapasa Wakristo wakilenge maishani?`