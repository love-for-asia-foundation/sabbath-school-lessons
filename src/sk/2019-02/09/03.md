---
title:  Strata dôvery – nevera
date:   27/05/2019
---

> <p></p>
> 6 Pokorte sa teda pred mocnou Božou rukou, aby vás vo svojom čase povýšil. 7Naňho zložte všetky svoje starosti, lebo on sa o vás stará.  (1Pet 5,6.7)

Všetci sme hriešni a narušení ľudia. Každý z nás sa z času na čas prejaví ako nespoľahlivý človek. A kto z nás sa niekedy nestal obeťou zrady niekoho, komu dôveroval? A hoci je strata dôvery vždy ťažká, najhoršie je to v situácii, keď sa sami staneme obeťami zrady – alebo keď my zradíme niekoho z našej rodiny.

Keď sa rozhodneme, že naše úsilie o obnovu vzťahu nemá zmysel, môže sa zdať ľahšie ušetriť si ďalšiu bolesť a zo vzťahu vystúpiť. Samozrejme, nie je to také ľahké v situácii, keď ide o člena rodiny – a zvlášť o životného partnera. Mohli by sme dokonca povedať, že jedným z dôvodov existencie manželstva je naučiť sa, ako obnoviť narušenú dôveru.

`Ako môže dôjsť k uzdraveniu a záchrane vzťahu po vážnom narušení dôvery vo vzťahu? Uvažuj o týchto veršoch: 1Pet 5,6.7; 1Ján 4,18; Jak 5,16; Mat 6,14.15`

Obnova zničenej dôvery je ako púť – v danom čase potrebujeme urobiť vždy jeden krok. Takáto cesta sa začína úprimným pomenovaním bolesti a krivdy a zároveň priznaním si pravdy – bez ohľadu na to, kto a čoho sa dopustil.

Ak je príčinou rozvratu cudzoložstvo, uzdravenie sa môže začať len vyznaním partnera, ktorý sa dopustil nevery. Súčasťou procesu uzdravenia musí byť úplná otvorenosť na strane zradcu. Nič nesmie zostať skryté, pretože ak sa na to dodatočne príde (a to sa určite stane), úplne to zničí krehkú, novovybudovanú dôveru. A keď sa takýmto spôsobom naruší dôvera druhýkrát, prípadné uzdravenie je oveľa ťažšie než pri prvom sklamaní.

Obnova dôvery si vyžaduje čas a trpezlivosť. Čím je zrada vážnejšia, tým viac času si bude vyžadovať náprava. Treba prijať skutočnosť, že niekedy sa proces obnovy môže javiť ako urobenie dvoch krokov vpred a potom troch nazad. V jeden deň sa môže zdať, že zajtrajšok je naplnený nádejou, a nasledujúci deň môžeme mať pocit, že najlepšie by bolo utiecť. Mnohým sa však aj napriek tomu podarilo obnoviť zničený vzťah a vybudovať manželstvo, ktoré je hlbšie, dôvernejšie, uspokojujúcejšie a šťastnejšie než kedykoľvek predtým. 

`Ktoré z princípov uzdravenia manželstva sa dajú použiť v prípade iných druhov narušenej dôvery? V akých situáciách je síce potrebné prejaviť odpustenie, ale dôvera  by sa nemala budovať znova?`