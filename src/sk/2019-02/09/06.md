---
title:  Strata života
date:   30/05/2019
---

> <p></p>
> 26 Ako posledný nepriateľ bude zničená smrť, 27lebo mu [Kristovi] všetko [Boh] položil pod nohy. Keď však hovorí, že všetko je mu podrobené, je zrejmé, že okrem toho, ktorý mu všetko podrobil.  (1Kor 15,26.27)

Ako ľudské bytosti si uvedomujeme realitu smrti. O smrti čítame, vidíme ju okolo seba a možno sme boli vystavení aj blízkosti vlastnej smrteľnosti.

`Uvažuj o texte 1Kor 15,21–28. Ako je v týchto veršoch opísaná smrť? Prečo?`

Každý, kto prišiel o svojho milovaného, prežíval bolestnú skúsenosť s tým, akým obrovským a silným nepriateľom je smrť. Smrť má však aj svoje „dobré“ stránky, ak sa to tak dá nazvať. Ak človek zomiera v Pánovi, potom síce zatvára oči v spánku smrti, ale (z jeho pohľadu) po takmer okamžitom otvorení očí vstáva k večnému životu. „Pre veriaceho smrť nie je podstatná. Kristus o nej hovorí ako o nepatrnom okamihu. ... Pre kresťana je smrť len spánkom, chvíľou ticha a tmy. Život je skrytý s Kristom v Bohu a keď sa zjaví Kristus, váš život, vtedy sa aj vy zjavíte s ním v sláve (Kol 3,4).“ (DA 787; TV 550)

Nie mŕtvy človek, ale jeho živí priatelia a rodinní príslušníci prežívajú skutočnú bolesť a zármutok, ktorý nasleduje po smrti. Zármutok je prirodzenou, obvyklou reakciou na stratu. Emocionálne utrpenie prežívame, keď nám smrť vyrve nášho milovaného.

Zármutok je proces, ktorý prežíva každý z nás iným spôsobom a v inej intenzite. Vo všeobecnosti však môžeme povedať, že väčšina ľudí prechádza niekoľkými štádiami smútku. Prvou a najčastejšou reakciou na smrť milovaného je šok a odmietnutie – a to aj vtedy, ak sme jeho smrť očakávali. Šok je citovou ochranou, ktorá bráni tomu, aby nás strata úplne ochromila. Toto obdobie môže v závislosti od okolností trvať od niekoľkých týždňov po niekoľko mesiacov (zvyčajne dva až tri mesiace). Človeka môže pohltiť neustále uvažovanie o milovanom – a to aj počas bežných každodenných činností. Zvyčajne sa náš rozhovor veľmi rýchlo zvrtne na nášho zosnulého a jeho smrť. Takéto obdobie môže trvať šesť mesiacov až rok.

Štádium zúfalstva a skľúčenosti (často spojené s depresiou) môže byť veľmi dlhým obdobím zármutku. Ide pravdepodobne o najbolestnejšie a najdlhšie obdobie, počas ktorého sa smútiaci postupne vyrovnáva s realitou straty. Počas tejto etapy môže prežívať širokú škálu emócií – hnev, vinu, ľútosť, smútok a strach. Cieľom procesu zármutku nie je znížiť či utlmiť našu bolesť alebo spomienky na zosnulého. V poslednej etape vyrovnávania sa so stratou človek postupne nadobúda záujem o každodenné činnosti a začína normálne fungovať.

`Uvažuj o uvedených veršoch. Aké povzbudenie a upokojenie v nich môžeš nájsť? Rim 8,31–39; Zj 21,4; 1Kor 15,52–57`