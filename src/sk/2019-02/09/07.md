---
title:  Podnety na zamyslenie
date:   31/05/2019
---

Mnoho ľudí trpí pre svoje závislosti. Stali sa otrokmi vlastných túžob a často prišli o peniaze, zamestnanie, zdravie a vlastnú slobodu. Ale Ježiš prišiel, aby nám daroval slobodu od hriechu a od všetkých našich závislostí. Platí predsa: „Ak vás teda Syn vyslobodí, budete naozaj slobodní.“ (Ján 8,36) Ježiš okrem toho zasľúbil, že bude vždy s nami (Mat 28,20; Iz 43,2), preto v tomto zápase nie sme sami. Musíme si znova a znova uvedomovať, že ide o „boj Hospodina“ (1Sam 17,47), ktorý nám zasľúbil víťazstvo (1Pet 1,3–9). Dnes sa môžeme vydať na cestu víťazstva nad akoukoľvek závislosťou. Môžeme prijať slobodu, po ktorej túžime a ktorú nám chce Boh darovať. Neznamená to, že nebudeme prežívať zápas alebo že dokonca niekedy znova nezlyháme a nepadneme. Dobrou správou však je, že Hospodin stojí pri nás, chce nám pomôcť a je rozhodnutý nikdy sa nás nevzdať – a to ani vtedy, keď sme my sami pripravení zlomiť nad sebou palicu. A samozrejme, nie je nič zlé na tom, že človek vyhľadá odbornú pomoc – práve naopak! Tak ako môže Boh použiť múdrosť a obdarovanie lekárov, aby nám pomohli s našimi zdravotnými problémami, Pán môže využiť aj odborného poradcu, psychológa alebo psychiatra, aby nám pomohol z našej závislosti.

„Keď nás obklopujú ťažkosti a súženie, potrebujeme sa utiekať k Bohu a s dôverou očakávať pomoc od Neho, ktorý má moc zachrániť a silu oslobodiť. Prosme o Božie požehnanie. Modlitba je našou povinnosťou a nevyhnutnosťou. Nezanedbávajme však ani chválu! Nemali vy sme častejšie ďakovať tomu, ktorý je Darcom všetkých požehnaní? Mali by sme sa učiť vďačnosti. Často by sme mali rozjímať a rozprávať o Božom milosrdenstve, chváliť a velebiť jeho sväté meno – a to aj vtedy, keď prechádzame zármutkom a utrpením.“ (2SM 268)

**Námety na spoločné uvažovanie**

`1.	Akú úlohu zohráva odpustenie v prípadoch straty dôvery a v období uzdravovania narušeného vzťahu? (Mat 6,12–15; 18,21.22). „Láska... nepočíta krivdy.“ (1Kor 13,5)`

`2.	Aký význam má rozjímanie o Božom milosrdenstve v čase, keď prechádzame obdobím zármutku a utrpenia?`

`3.	Akým spôsobom môže vaše cirkevné spoločenstvo ako celok pomôcť tým, ktorí prežívajú zármutok nad stratou milovaného?`