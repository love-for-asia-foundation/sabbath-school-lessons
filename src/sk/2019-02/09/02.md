---
title:  Strata zdravia
date:   26/05/2019
---

> <p></p>
> 22 Tu vyšla istá kanaánska žena z toho kraja a kričala: Zmiluj sa nado mnou, Pane, Syn Dávidov! Moja dcéra je hrozne posadnutá démonom. 23On jej však neodpovedal ani slovo. Jeho učeníci prišli a prosili ho: Zbav sa jej, lebo kričí za nami. 24Odpovedal im: Som poslaný iba k ovciam, ktoré sa stratili z domu Izraela. 25No ona prišla, klaňala sa mu a hovorila: Pane, pomôž mi!  (Mat 15,22–25)

Žijeme tisícročia od času, keď mali Adam a Eva prístup k stromu života. Všetci si uvedomujeme krehkosť nielen nášho života, ale aj nášho zdravia. Ak nezomrieme ako mladí na následky vážnej choroby alebo tragického úrazu, postupne zostarneme a dotkne sa nás bolestná realita straty zdravia.

Keď vážne ochorieme, dostávame sa do zložitej a bolestivej situácie. O čo viac sa trápime, keď choroba zasiahne nielen nás, ale niekoho z našich najbližších. Väčšina rodičov, ktorých deti vážne ochoreli, si praje, aby choroba postihla radšej ich samých. Žiaľ, takúto možnosť výmeny nemáme.

`Uvažuj o nasledovných textoch. Čo majú spoločné? Mar 5,22–24.35–43; Mat 15,22–28; Luk 4,38.39; Ján 4,46–54`

V každom z uvedených príbehov rodinní príslušníci prosili Ježiša o pomoc pre svojich blízkych.

Nepochybne trpíme preto, lebo žijeme vo svete narušenom zlom a hriechom. Keď do nášho sveta vstúpil hriech, neprišla s ním len smrť, ale aj bolesti, ochorenia a vážne choroby. Keď musíme čeliť chronickým alebo nevyliečiteľným chorobám, môžeme prežívať šok, hnev a zúfalstvo. Z hĺbky našej bolesti možno dokonca zakričíme: „Bože môj, Bože môj! Prečo si ma opustil? Ďaleko si od mojej spásy, ďaleko od môjho kriku.“ (Ž 22,2) Podobne ako Dávid, aj my by sme mali prísť so svojím hnevom, so svojimi pochybnosťami a svojou bolesťou k Bohu.

Choroby a utrpenie zostanú v mnohom tajomstvom až do úplnej porážky smrti pri Ježišovom návrate. Dovtedy môžeme nachádzať dôležité pravdy v Božom slove. Kým Jób nevysloviteľne trpel, prežíval svoje najhlbšie spoločenstvo s Bohom. Neskôr hovorí: „Chýr o tebe sa mi dostal do ucha, ale teraz ťa na vlastné oči vidím.“ (Jób 42,5) Apoštol Pavol pravdepodobne trpel nejakou chronickou chorobou. Spôsob, akým sa s ňou vyrovnával, nás vedie k poznaniu, ako nás môže vlastné utrpenie pripraviť na poskytnutie útechy iným. Keď trpíme, môžeme sa naučiť súcitiť s druhými a slúžiť im oveľa účinnejšie (2Kor 1,3–5). To však v prípade, že nedovolíme, aby nás vlastné útrapy zlomili.

`Či trpíš ty alebo niekto z tvojej rodiny následkami choroby, akých zasľúbení sa môžete pridŕžať? Prečo je v takýchto situáciách pre nás také dôležité uvedomovať si, akým utrpením prechádzal Ježiš na kríži? Čo nás Ježiš učí o Božej ustavičnej láske – a to aj uprostred bolesti spôsobenej chorobou?`