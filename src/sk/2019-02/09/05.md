---
title:  Strata slobody
date:   29/05/2019
---

> <p></p>
> 16 Veď nič z toho, čo je vo svete — žiadostivosť tela, žiadostivosť očí a vystatovanie sa blahobytom —, nie je z Otca, ale zo sveta. 17A svet sa pomíňa aj so svojou žiadostivosťou. Kto však plní Božiu vôľu, zostáva naveky.  (1Ján 2,16.17)

Len Boh sám vie, koľké milióny (alebo stovky miliónov) ľudí bojujú s nejakými formami závislostí. Ani dnes s určitosťou nevieme povedať, čo je príčinou mnohých závislostí. A to aj napriek tomu, že v niektorých prípadoch vedci dokážu identifikovať tie časti mozgu, v ktorých sa nachádza centrum závislosti alebo túžby.

Nanešťastie, nájdenie tej časti mozgu, ktorá je centrom konkrétnej závislosti, neznamená, že sa danej závislosti dokážeme zbaviť.

Závislosť je ťažká pre každého, nielen pre závislého človeka. Členovia rodiny – rodičia, súrodenci, deti – prežívajú veľké utrpenie, keď niekto z rodiny podľahne sile závislosti, od ktorej sa nevie oslobodiť.

Drogy, alkohol, tabak, gamblerstvo, pornografia, sex alebo chorobná závislosť od jedla – to všetko sa môže stať závislosťou, ak neustále narastá ich užívanie či zneužívanie. Človek sa dostáva do stavu, keď nie je schopný zastaviť sa ani vtedy, keď vie, že mu jeho konanie ubližuje. Ak sa –opojení slobodnou vôľou – rozhodneme stať otrokmi nejakej závislosti, v konečnom dôsledku vlastne o svoju slobodu prichádzame. Apoštol Peter priniesol pomerne jednoduché vysvetlenie závislosti a jej následkov: „Sľubujú im slobodu, hoci sami sú otrokmi skazy; veď každý je otrokom toho, čo si ho podmanilo.“ (2Pet 2,19)

**Uvažuj o nasledovných veršoch. Čo môže viesť ľudí k závislosti? Ako by sa tomu dalo zabrániť?**

`Luk 16,13`

`Rim 6,16`

`Jak 1,13–15`

`1Ján 2,16.17`

Hriech a závislosť nemusia byť nevyhnutne to isté. Človek sa môže dopustiť hriešneho konania, ktoré síce samo osebe nie je závislosťou, ale postupne sa na závislosť môže premeniť. A samozrejme, jediným trvajúcim riešením na problém hriechu a závislostí je zmena srdca človeka. „Tí, čo patria Ježišovi Kristovi, ukrižovali svoje telo s vášňami a žiadosťami.“ (Gal 5,24) Apoštol Pavol jasne vysvetľuje Rimanom, čo to znamená zomrieť onej hriešnej, závislej prirodzenosti, aby sme mohli žiť pre Krista (Rim 6,8–13), a potom dodáva: „Ale oblečte sa v Pána Ježiša Krista a nevyhovujte telu, aby ste neprepadli žiadostiam.“ (Rim 13,14)

`Každý z nás má zrejme skúsenosť s nejakou formou závislosti, s ktorou sme zápasili sami alebo niekto z našich blízkych. Ako sa dá ľuďom pomôcť uvedomiť si, že priznanie si závislosti a vyhľadanie odbornej pomoci nie je v žiadnom prípade duchovným zlyhaním – a to ani v prípade, keď so závislosťou bojuje veriaci človek.`