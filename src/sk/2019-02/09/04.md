---
title:  Strata dôvery – násilie
date:   28/05/2019
---

> <p></p>
> 1 Hospodin, kto smie byť hosťom v tvojom stane? Kto môže bývať na tvojom svätom vrchu? 2Ten, kto žije bezúhonne, kto koná spravodlivo, kto zo srdca pravdu hovorí, 3kto neškodí jazykom, kto neubližuje druhému, kto netupí blížneho...  (Žalm 15,1–3)

Dôvera v rodine sa môže narušiť aj ako následok rodinného násilia. Aj keď je to takmer nepredstaviteľné, výskumy ukazujú, že v celej spoločnosti je práve rodina miestom, kde sa odohráva najviac násilia. Násilie v rodine sa dotýka všetkých rodín – vrátane tých kresťanských. Násilie sa môže prejaviť rôznymi útokmi (slovnými, telesnými, citovými, sexuálnymi) alebo aktívnym či pasívnym zanedbávaním. Takéhoto konania sa môže voči jednému či viacerým členom rodiny dopúšťať jedna osoba, alebo v ňom môžu byť zapojené viaceré osoby.

**Biblia zaznamenáva prejavy rodinného násilia aj medzi Božím ľudom. Aké sú tvoje myšlienky a pocity pri čítaní týchto textov? Prečo sú podľa teba tieto príbehy súčasťou biblického textu?**

`1Moj 37,17–28`

`2Sam 13,1–22`

`2Kráľ 16,3; 17,17; 21,6`

Násilné správanie je vedomým rozhodnutím človeka, ktorý chce ovládnuť a podriadiť si iného človeka (alebo skupinu ľudí). Takéto správanie sa nemôže vysvetľovať ani ospravedlňovať alkoholizmom, stresom, potrebou naplniť vlastné sexuálne túžby, potrebou ovládnuť svoj hnev, ale ani akýmkoľvek správaním obete. Obete nie sú zodpovedné za to že sa násilník rozhodne konať voči nim násilnícky. Násilníci totiž deformujú lásku. Veď predsa „láska blížnemu nerobí zle“ (Rim 13,10). Profesionálna terapia môže síce prispieť k zmene správania násilníka, ale udiať sa to môže len v prípade, že násilník prevezme zodpovednosť za svoje správanie a takúto pomoc vyhľadá. A ak sa násilník otvorí Bohu, ten „pôsobením svojej moci... a nad to všetko môže urobiť omnoho viac“, aby pomohol aj násilníkovi zbaviť sa násilníckeho konania, činiť pokánie zo svojho správania a svojich postojov, urobiť nápravu vo všetkom, čo sa dá, a prijať tie prednosti lásky agapé, ktoré môžu uzdraviť jeho vlastné srdce a pomôcť mu milovať iných (pozri Ef 3,20).

`Predstav si samého seba na mieste človeka postihnutého násilím. Aké slová prijatia, útechy a nádeje by si pravdepodobne rád počul? Prečo je nevyhnutné poskytnúť obeti násilného konania pocit bezpečia a starostlivého prijatia? Prečo je to dôležitejšie než jej radiť, ako by mala s násilníkom spolunažívať lepšie? Prečo je táto rada veľmi nebezpečná?`