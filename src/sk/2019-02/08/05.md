---
title:  Rodičovstvo ako výchova učeníkov
date:   22/05/2019
---

> <p></p>
> 18 Abrahám sa bezpochyby stane veľkým a zdatným národom a v ňom budú požehnané všetky národy zeme. 19Jeho som si vyvolil, aby prikázal svojim synom i všetkým svojim potomkom dbať na Hospodinovu cestu a konať podľa spravodlivosti a práva, aby Hospodin mohol splniť Abrahámovi všetko, čo mu sľúbil.  (1Moj 18,18.19)

`Uvažuj o textoch 1Moj 18,18.19 a 1Sam 3,10–14. Čo tieto verše hovoria o rodičovstve Abraháma a Éliho? V čom spočíva zásadný rozdiel v ich spôsobe výchovy (či už ideálnom alebo reálnom)?`

Rodičia majú zodpovednosť za to, aby sa z ich detí stali učeníci Ježiša Krista. Je to zodpovednosť, ktorej sa nemôžu zbaviť tým, že ju presunú na niekoho iného (napríklad na cirkev). Podľa Biblie nie je ani múdre nechať dieťa ísť životom úplne voľne a spoliehať sa na to, že si samo nájde správnu cestu a životné nasmerovanie. Niektorí rodičia sú zase presvedčení, že najlepším spôsobom usmerňovania detí je používanie telesných trestov – čím viac, tým lepšie. Dokážu si to odôvodniť aj biblickými textami (pozri napríklad Príslovie 22,15; 23,13 a 29,15). Pomýlené a obmedzené chápanie takýchto veršov však môže viesť – a často vedie – k týraniu detí a donútenému podriadeniu sa. Následkom takýchto výchovných metód môžu byť nielen doživotné psychické traumy v duši dieťaťa, ale často aj vzbura voči rodičom – a čo je najsmutnejšie, aj voči Bohu.

Biblia vedie rodičov k tomu, aby vychovávali svoje deti láskavo (Ef 6,4; Kol 3,21) a viedli ich k spravodlivosti (Žalm 78,5; Prísl 22,6; Iz 38,19; Joel 1,3). Ako rodičia máme zabezpečovať životné potreby svojich detí (2Kor 12,14) a byť dobrým príkladom, ktorý by mohli nasledovať (1Moj 18,19; 2Moj 13,8; Tít 2,2). Písmo hovorí, aby sme dobre viedli svoju domácnosť (1Tim 3,4.5.12). Starostlivá a dôsledná výchova povedie k pokoju a k dobrým vzťahom (Prísl 29,15.17). Tým najdôležitejším je však zjavovať Božiu lásku a Jeho milosrdenstvo (Iz 66,13; Ž 103;13; Luk 11,11).

V Biblii sa stretávame so smutnými príkladmi nepodareného a nezvládnutého rodičovstva. Izák a Rebeka nepristupovali k svojim synom rovnako. Jeden z rodičov preferoval Ézava, druhý Jákoba (1Moj 25,28). Neskôr prejavil Jákob rovnaký postoj k svojim synom, keď uprednostňoval Jozefa (1Moj 37,3). Éli, napriek tomu, že mal dôležité duchovné postavenie, zlyhal pri výchove svojich detí (1Sam 3,10–14). Samuel, ktorého  Éli vychovával tiež, sa napokon takisto ukázal ako zlyhávajúci rodič (1Sam 8,1–6). Kráľ Dávid svojimi hriechmi cudzoložstva a objednania vraždy tiež nebol pre svoje deti dobrým príkladom. Kráľ Menašše obetoval svoje deti démonom (2Kráľ 21,1–9). Podobnej ohavnosti sa dopustil aj kráľ Acház (2Kráľ 16,2–4).

Našťastie, v Písme nachádzame aj pozitívne príklady rodičovskej výchovy. Mordochaj bol vynikajúcim adoptívnym otcom Hadassy – kráľovnej Ester (Est 2,7). Jób sa pravidelne modlil za svoje deti (Jób 1,4.5). Zo všetkých uvedených príkladov – dobrých či zlých – si môžeme vziať ponaučenie pre našu rodičovskú výchovu.

`Uvažuj o príkladoch spomenutých v dnešnej lekcii. Aké poučenie si z nich môžeš vziať? V čom nás môžu tieto príklady obohatiť v prístupe k tým deťom, ktoré nie sú našimi vlastnými?`