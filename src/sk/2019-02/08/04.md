---
title:  Radostné a zodpovedné rodičovstvo
date:   21/05/2019
---

> <p></p>
> 4 Počuj, Izrael, Hospodin je náš Boh, Hospodin jediný. 5Milovať budeš Hospodina, svojho Boha, celým srdcom, celou dušou a celou silou. 6Tieto slová, ktoré ti dnes prikazujem, budeš mať na srdci. 7Budeš ich vštepovať svojim synom a budeš o nich hovoriť, či budeš sedieť vo svojom dome, či pôjdeš po ceste, či budeš líhať alebo vstávať.  (5Moj 6,4–7)

`Prečítaj si Žalm 127. Ako by si zhrnul základné posolstvo tohto žalmu? Aké základné princípy si z tohto krátkeho textu môžeš vziať pre svoj život?`

Pri varení  svojho obľúbeného jedla pravdepodobne postupujete podľa nejakého receptu. Keď  pridáte všetky prísady a  robíte presne opísaným spôsobom, v drvivej väčšine prípadov dosiahnete vytúžený výsledok. Rodičovstvo však vôbec nie je ako varenie. Žiadne dve deti nie sú úplne rovnaké. A ak by ste sa aj zo všetkých síl snažili vychovávať obe deti úplne rovnako, môže sa stať, že výsledok je (často diametrálne) odlišný. Súvisí to samozrejme s obrovským množstvom okolností – s pohlavím detí, koľké v poradí do rodiny prišli, aký je ich temperament a podobne. Podľa Božieho plánu by rodičia mali svoje deti viesť a vychovávať k tomu, aby deti milovali a poslúchali Hospodina (5Moj 6,4–9; Ž 78,5–7). Boh dáva rodičom úlohu: „Pouč chlapca na začiatku jeho cesty a neodchýli sa od nej ani v starobe.“ (Prísl 22,6) To samozrejme neznamená, že budeme deti neustále ochraňovať, obmedzovať a čistiť im cestičku, aby ani náhodou nikdy nestúpili vedľa alebo neurobili nejaké zlé rozhodnutie.

Každý z nás by rád videl, ako sa jeho dieťa mení z roztomilého a bezbranného človiečika na nezávislého a úspešného dospelého. Našou najväčšou zodpovednosťou však je, aby deti poznali a milovali Ježiša Krista a slúžili mu. Ako rodičia môžeme nasledovať plán duchovného rozvoja našich detí, ako je načrtnutý v 5. Mojžišovej 6. V tejto kapitole môžeme nájsť štyri dôležité podmienky: Budeme uctievať „Hospodina ako nášho jediného Boha“ (5Moj 6,4), budeme ho milovať celým srdcom, celou dušou a celou silou (5Moj 6,5), budeme rešpektovať jeho slovo (5Moj 6,6) a budeme našim deťom hovoriť, čo vieme o Bohu (5Moj 6,20–23).

V šiestej kapitole 5. Mojžišovej nachádzame aj dva dôležité princípy výchovy. Prvým je princíp „uč hovorením“ (5Moj 6,7). Kým učenie sa vzťahuje na „formálne vzdelanie“, hovorenie odkazuje na neformálnu výchovu. V oboch prípadoch sa komunikácia biblických právd odohráva vo vzťahu medzi rodičom a dieťaťom. „Formálne“ učenie sa môže odohrávať napríklad počas rodinných bohoslužieb, keď spolu študujeme Božie slovo. Neformálna výchova sa odohráva spontánne v každodenných situáciách a je dokonca ešte dôležitejšia. Každodenné udalosti sa môžu stať efektívnym prostriedkom na komunikáciu biblických právd (1Moj 18,19).

Druhý princíp by sme mohli nazvať „pripútať písaním“ (5Moj 6,8.9). Duchovné pravdy musia byť prepojené s naším konaním („ruka“) a postojom („hlava“), ale musia byť aj súčasťou nášho súkromného („veraje dverí“) a verejného („brány“) života. Pravdy, ktoré sme prijali do svojho srdca sa musia presunúť do nášho domova a z domova do okolitého sveta.

`Ako sa prejavuje tvoja viera v tvojom osobnom živote, v tvojich rozhodnutiach a v tvojom konaní? Ako sa tvoja viera prejavuje v tvojej interakcii s druhými ľuďmi a v tvojom konaní v škole, v susedstve alebo na pracovisku? Kde si „úspešnejší“?`