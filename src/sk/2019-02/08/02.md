---
title:  Bezdetné rodiny
date:   19/05/2019
---

> <p></p>
> 5 Za dní judského kráľa Herodesa žil istý kňaz menom Zachariáš z Abiášovej kňazskej triedy. Jeho manželka bola z Áronových dcér a volala sa Alžbeta. 6Obaja boli spravodliví pred Bohom, bezúhonne si počínali podľa Pánových príkazov a ustanovení. 7Nemali však deti, lebo Alžbeta bola neplodná a obaja boli už v pokročilom veku.  (Luk 1,5–7)

`Uvažuj o textoch 1Moj 18,11; 30,1; 1Sam 1,1–8 a Luk 1,7. Čo majú spoločné ľudia z týchto príbehov? Ako Boh odpovedal na ich túžby?`

Deti sú požehnaním. Z nejakého dôvodu však Boh takýmto spôsobom nepožehnáva každého. Niektorí žijú nádejou a modlia sa za rodinu – a Boh im vo svojej milosti dá, o čo prosia. Niekedy je jeho odpoveď pre všetkých zúčastnených zázrakom, ako to bolo napríklad v prípade Sáry. Iní predkladali svoje modlitby Bohu rovnako vrúcne a úprimne, ale odpoveďou im bolo len hrobové ticho. Vždy, keď vidia svojich priateľov tešiť sa z tehotenstva alebo z narodenia bábätka, hlboko v ich vnútri sa ozve smútok. Uvedomujú si, že ich „hniezdo“ je prázdne. Dokonca aj nevinná otázka typu: „Koľko máte detí?“ slúži ako bolestné pripomenutie, že nie sú súčasťou tej skupiny, ktorá sa teší z detí – a to  napriek tomu, že by do nej tiež radi patrili.

Tí, čo prešli alebo prechádzajú takouto skúsenosťou by mali pochopiť, že Boh rozumie ich zármutku. Žalmista o Bohu hovorí: „O mojej biede máš záznam, do svojej nádoby daj moje slzy. Či v tvojej knihe nie je o nich záznam?“ (Ž 56,9) A hoci Boh možno zostáva nemý, platia o ňom nasledovné slová: „Ako sa otec zmilúva nad synmi, tak sa Hospodin zmilúva nad tými, čo sa ho boja.“ (Ž 103,13)

Niektorí ľudia sa z rôznych dôvodov môžu rozhodnúť, že nebudú mať deti. Dá sa pochopiť, že vo svete naplnenom utrpením, bolesťou, zlom a možnými nešťastiami, sa niekto rozhodne nepriviesť na svet ďalších jedincov. V iných prípadoch sa zas ľudia môžu rozhodnúť pre osvojenie detí – buď preto, že nemôžu mať vlastné deti, alebo jednoducho preto, že chcú dať lásku deťom, ktoré už na svet prišli. Zároveň im chcú dať šancu na lepší život, než by ich čakal bez rodiny.

Náš svet je komplikovaným miestom a určite môžeme stretnúť ľudí s rôznymi osudmi a rozličnými dôvodmi, prečo sa rozhodli mať alebo nemať deti. A nech už sa sami nachádzame v súvislosti s deťmi v akejkoľvek situácii, môžeme žiť s vedomím a istotou, že Boh nás má rád a ide mu o naše dobro. Súčasne však nezabudnime byť čo najcitlivejší voči ľuďom, ktorí z rôznych dôvodov nechcú alebo nemôžu mať deti.

`Ježiš nemal tu na zemi svoje deti. Napriek tomu sa deti v jeho blízkosti cítili veľmi dobre a on s nimi rád trávil čas. Čo by sme sa z jeho príkladu mohli naučiť?`