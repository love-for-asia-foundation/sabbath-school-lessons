---
title:  Osamelý rodič
date:   20/05/2019
---

> <p></p>
> Ja poznám svoje zámery, ktoré mám s vami – znie výrok Hospodina – sú to zámery pokoja, a nie nešťastia; dám vám budúcnosť a nádej.  (Jer 29,11)

Vo svete je veľmi častým fenoménom osamelý rodič, ktorým je väčšinou – ale nie výlučne – žena.

Niekedy máme tendenciu vnímať osamelého rodiča ako toho, kto splodil dieťa mimo manželský či dokonca partnerský zväzok. Často sú však veci oveľa komplikovanejšie. Hagar bola dotlačená k tomu, aby mala dieťa s Abrahámom, a potom bola nútená aj so svojím dieťaťom odísť (1Moj 16,3.4; 21,17). Batšebino tehotenstvo bolo v podstate následkom sexuálneho útoku mocného muža (2Sam 11,4.5). Eliáš bol poslaný do dediny Sarepta, aby pomohol matke, ktorá bola vdovou (1Kráľ 17,9). Skôr ako Ježiš začal svoju verejnú službu, jeho adoptívny otec Jozef už bol mŕtvy a zanechal Máriu ako vdovu a osamelého rodiča. „Smrť ju odlúčila od Jozefa, s ktorým sa delila o tajomstvo Ježišovho narodenia. Nemala nikoho, komu by sa mohla zveriť so svojimi nádejami a obavami. Posledné dva mesiace boli pre ňu veľmi tiesnivé.“ (TV 91; DA 145)

Byť slobodným rodičom je pravdepodobne najzložitejšia úloha, akú človek môže mať. Mnohí sú vystavení ťažkostiam v súvislosti s nedostatkom finančných prostriedkov, nezhodami s druhým rodičom (často bývalým partnerom, niekedy sú konflikty len pokračovaním komplikovanej situácie, ktorá viedla k rozvodu alebo k rozluke) alebo jednoducho majú nedostatok času sami na seba, na čas s Bohom a možno vo svojej samote prežívajú bolestnú túžbu nájsť si opäť niekoho, kto by ich miloval a kto by im bol oporou.

**Uvažuj o nasledovných textoch. Aké zasľúbenia a povzbudenia v nich môžeme nájsť – vrátane ľudí, ktorí zostali so svojimi deťmi sami?**

`Jer 31,25`

`Mat 11,28`

`Jer 29,11`

`Jer 32,27`

`Prísl 3,5.6`

`Iz 43,1.2`

Ako cirkev máme zodpovednosť pomáhať osamelým rodičom. Apoštol Jakub napísal: „Čistá a nepoškvrnená nábožnosť pred Bohom a Otcom je: navštevovať siroty a vdovy v ich tiesni a chrániť sa pred poškvrnou sveta.“ (Jak 1,27) Dalo by sa k tomu dodať: „a osamotených rodičov v ich problémoch tiež“. Môžeme im ponúknuť oveľa viac než nejakú finančnú pomoc. Môžeme im na chvíľu povarovať deti, aby takýto osamotený rodič mal čas oddýchnuť si, zašportovať si, stráviť čas pri štúdiu Písma a podobne. Môžeme pomôcť s doučovaním ich detí alebo s opravou niečoho v dome alebo byte. Naozaj rôznymi spôsobmi sa môžeme stať nástrojom v Božích rukách na pomoc osamelým rodičom.

`Bez toho, aby sme osamelých rodičov posudzovali, odsudzovali alebo hľadali príčiny situácie, v ktorej sa ocitli, ako im môžeme byť povzbudením v ich neľahkej úlohe?`