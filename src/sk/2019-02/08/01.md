---
title:  Obdobie rodičovstva
date:   18/05/2019
---

### Texty na tento týždeň
1Moj 18,11; Jer 31,25; Mat 11,28; Žalm 127; Prísl 22,6; 1Sam 3,10–14; Fil 3,13

> <p>Základný text</p>
> Dedičstvo Hospodina sú synovia, odmena je plod života.  (Ž 127,3)

Narodenie dieťaťa je takou bežnou a prirodzenou udalosťou, že často nevieme tento zázrak naplno doceniť. Predstavte si, čo asi musela cítiť Eva, keď držala v náručí svojho synčeka Kaina. Zmeny, ktoré pociťovala vo svojom tele počas mesiacov tehotenstva, mučivá bolesť, ktorá sprevádzala pôrod, a potom pohľad na malé dieťatko, im také podobné  a zároveň tak veľmi bezbranné. Akou len skúsenosťou muselo byť pre deväťdesiatročnú Sáru, keď rozjímala nad tvárou svojho vlastného synčeka Izáka. Musela sa usmiať zakaždým, keď vyslovila jeho meno. Anna sa roky modlila, prosila o dieťa a keď konečne držala v náručí malého Samuela, povedala: „Za tohto chlapca som prosila a Hospodin splnil moju prosbu, ktorú som mu predložila.“ (1Sam 1,27) A k tomu údiv, úžas a bázeň v srdci mladučkej Márie, ktorá objímala svojho syna – Božieho Syna.

Ale nie každý môže prežívať výsady a zodpovednosti, ktoré vyplývajú z rodičovstva. Tento týždeň sa budeme venovať uvažovaniu o období rodičovstva a o výzvach, obavách, uspokojení a radostiach, ktoré s rodičovstvom prichádzajú.