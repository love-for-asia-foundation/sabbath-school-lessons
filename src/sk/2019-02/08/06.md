---
title:  Zápas o vlastné márnotratné dieťa
date:   23/05/2019
---

> <p></p>
> Pouč chlapca na začiatku jeho cesty a neodchýli sa od nej ani v starobe.  (Prísl 22,6)

`Uvažuj o texte Prísl 22,6. Ako tomuto veršu rozumieš? Ide o záruku, zasľúbenie alebo možnosť? Pokús sa svoj názor vysvetliť.`

Niekedy ako rodičia robíme naozaj všetko a snažíme sa zo všetkých síl – trávime s deťmi čas, učíme ich správnym veciam, sami žijeme podľa svojho poznania Boha a podľa najlepšieho vedomia a svedomia, zabezpečíme deťom dobré školy, navštevujeme spoločne cirkev, spolu s deťmi sa zúčastňujeme charitatívnej alebo misijnej práce – a ony sa napokon odklonia od viery, ku ktorej sme ich celý život viedli. Takáto skúsenosť je pre rodičov bolestivá. Neustále sa trápia a premýšľajú, ako to dopadne so spasením ich dieťaťa. Samozrejme, v takýchto prípadoch nemusí ísť o zlyhanie výchovy. Deti majú svoju vlastnú hlavu, svoju slobodnú vôľu a v konečnom dôsledku sú pred Bohom zodpovedné za svoje rozhodnutia a skutky.

Niektorí ľudia vnímajú slová „neodchýli sa od nej ani v starobe“ ako zasľúbenie či dokonca garanciu, že dobrá výchova zabezpečí spasenie ich dieťaťa. Ale v Prísloviach nachádzame skôr opis princípu, nie nevyhnutne nepodmienené zasľúbenie. Tento text nás môže naučiť, že princípy a životné pravdy, ktoré sa človek naučil ako dieťa alebo mladistvý – s ním zostanú počas celého života. Každé dieťa sa dostane do bodu, keď buď prijme hodnoty svojich rodičov za svoje vlastné, alebo ich odmietne. Rodičia, ktorí venovali výchove svojho dieťaťa náležitú pozornosť, môžu mať istotu, že aj keby sa ich potomok vybral vlastnou cestou, semienko, ktoré zasadili v jeho srdci, ho bude neustále volať domov. Byť dobrým rodičom je naše rozhodnutie. Po akej ceste pôjdu naše deti, je ich vlastné rozhodnutie.

Čo by mal rodič robiť, keď jeho dieťa zíde z dobrej cesty? Odovzdajte svoje dieťa v úprimnej modlitbe Bohu. Ak niekto v celom vesmíre rozumie vašej bolesti, potom je to určite Boh, ktorého deti – miliardy detí – sa od neho odvrátili. A to napriek tomu, že on sám je dokonalým rodičom. Svoje márnotratné dieťa môžete niesť svojou láskou a modlitbou. A buďte pripravení stáť vedľa svojich detí, keď budú zápasiť s Bohom – a často aj so sebou samými.

Nehanbite sa požiadať spoluveriacich o podporu a modlitby. Neobviňujte sa. Nezamerajte sa na svoje márnotratné dieťa tak, že zabudnete na ostatných členov vašej rodiny. Výchova dieťaťa, ktoré žije vo vzbure voči Bohu, môže priniesť do vašej rodiny rozdelenie. Usilujte sa preto o jednotu so svojím životným partnerom a stanovte pre svoje deti jasné hranice. Pamätajte, že Boh miluje vaše dieťa oveľa viac ako vy sami. Zamerajte sa na svetlejšiu budúcnosť a prijmite skutočnosť, že v živote vášho dieťaťa koná Boh svoje spasiteľské dielo.

`Je prirodzené, že v podobných situáciách začneme obviňovať samých seba. A ak sme sa aj dopustili chýb (kto ich v živote neurobil?), je lepšie zamerať sa na budúcnosť a na Božie zasľúbenia, než sa neustále utápať v minulých zlyhaniach. Prečo? Akú s tým máš skúsenosť?`