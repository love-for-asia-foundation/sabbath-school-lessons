---
title:  Niektoré princípy manželstva
date:   03/06/2019
---

> <p></p>
> 7V ňom máme skrze jeho krv vykúpenie a odpustenie prestúpení podľa bohatstva jeho milosti, 8ktorou nás zahrnul vo všetkej múdrosti a rozumnosti...  (Ef 1,7.8)

Podobne ako sobota, aj manželstvo je dar, ktorý ľudstvo dostalo už v Edene. Ako adventisti siedmeho dňa vieme, čo urobil a o čo sa snaží nepriateľ Boha a ľudí v súvislosti so sobotou a s manželstvom aj dnes. Nedivme sa teda, že i tie najlepšie manželstvá sa z času na čas ocitnú v ťažkostiach a zachvátia ich konflikty.

Na nasledujúcich riadkoch prinesieme niekoľko princípov, ktoré môžu manželským párom pomôcť pri riešení niektorých problémov.

`Uvažuj o texte Ef 1,7.8 Aký dôležitý princíp sa tu nachádza? Prečo by mal byť tento princíp súčasťou každého manželstva?`

Každý z nás sa potrebuje naučiť odpúšťať – a to aj vtedy, keď si to náš partner nezaslúži. Je ľahké odpustiť, keď si to ten druhý zaslúži. Otázka je, či v takom prípade vlastne ide o odpustenie. Pravé odpustenie spočíva v odpustení tým, ktorí si to nijako nezaslúžia. Takto predsa odpustil Kristus každému z nás. My by sme mali konať podobne. V opačnom prípade sa naše manželstvo – ak vôbec vydrží (čo je dosť nepravdepodobné) – môže zmeniť na ozajstné peklo.

`Prečítaj si text Rim 3,22.23. Aký dôležitý princíp sa nachádza v týchto veršoch?`

V manželstve by sme sa mali čo najskôr zmieriť s tým, že náš partner je hriešnik a že je hriechom viac či menej poznačený v emocionálnej, telesnej aj duchovnej oblasti. Zmierme sa s tým. Prijmime chyby svojho partnera. Modlime sa za ne. Možno budete musieť žiť s chybami svojho partnera po celý život. To však neznamená, že by sme mali byť nimi posadnutí. Ak to dopustíme, zožerie nás to zaživa. Svätý a dokonalý Boh nás prostredníctvom Krista prijíma takých, akí sme. A keďže my sami nie sme ani zďaleka svätí a dokonalí, potrebujeme sa naučiť prijímať našich životných partnerov v pokore a odpustení.

`Uvažuj o texte Fil 2,4–8. Aký dôležitý princíp sa nachádza v týchto veršoch? V čom nám môže byť tento princíp na úžitok nielen v manželstve, ale aj vo všetkých potenciálne problematických vzťahoch?`