---
title:  Konflikt
date:   02/06/2019
---

> <p></p>
> Pokrytec, vyber najprv brvno z vlastného oka a potom uvidíš, ako vybrať triesku z oka svojho brata.  (Mat 7,5)

> <p></p>
> Rozumnosť robí človeka zhovievavým, je mu cťou povzniesť sa nad previnením.  (Prísl 19,11)

> <p></p>
> Usilujme sa preto o to, čo slúži pokoju a vzájomnému budovaniu.  (Rim 14,19)

`Uvažuj o textoch Mat 7,3–5 a Prísl 19,11. Ktoré dva dôležité princípy nám môžu pomôcť vyhnúť sa alebo predísť konfliktom s inými ľuďmi?`

Autor knihy Príslovia veľmi bystro konštatuje: „Počiatok zvady je, ako keď pretŕha voda hať; preto prv, ako by sa rozmohol, nechaj spor.“ (Prísl 17,14; Roh) Keď sa raz konflikt rozhorí, môže byť veľmi ťažké zastaviť ho. 

`Uvažuj o texte Rim 14,19. V súvislosti s predchádzaním konfliktom a ich riešením dáva apoštol Pavol dve rady. Aké?`

Ak si v konfliktnej situácii priznáme vlastnú chybu, môže to viesť k zmierneniu napätia. Pri nezhode radšej poodstúp a uvažuj, či celá situácia stojí za to, aby sa rozpútal nepríjemný konflikt. Zhovievavosť a schopnosť povzniesť sa nad vzniknutú situáciu je podľa Prísloví prejavom rozumnosti (Prísl 19,11). Niekedy je múdre zamyslieť sa nad tým, aký význam bude mať daný spor v mojom živote o tri dni. A tiež ako ovplyvní môj život o tri alebo päť rokov. Mnoho manželstiev napríklad prežívalo krušné chvíle v súvislosti s problémami, ktoré sa s odstupom času ukázali ako malicherné.

Namiesto toho, aby sme konflikt nechali narastať, radšej v rozhovore s druhým človekom (partnerom, dieťaťom, priateľom, spolupracovníkom) jasne pomenujme problém a naplno sa venujme jeho riešeniu. Konflikt sa často zhoršuje a naberá na intenzite, keď problém, ktorý stál pri zrode sporu, zatienia prejavy hnevu. Často sa do toho primiešajú minulé spory a zranenia. Takýto priebeh „riešenia“ konfliktu môže byť zničujúci – najmä pre manželstvo. Je dobré, keď sa diskusia o konkrétnom spore začne vyjadrením, čo pre nás znamená náš vzájomný vzťah. Dajme svojmu partnerovi v rozhovore vedieť, že nám záleží na ňom aj na našom vzťahu. Keď sa nám podarí dať najavo dobrú vôľu, môžeme sa sústrediť na riešenie vzniknutého problému. Buďme však opatrní a nepoužívajme slovíčko ale. Pozitívne myšlienky, ktoré sme v rozhovore práve vyjadrili, môžeme vzápätí ľahko poprieť slovom „ale“. Keď sa podelíme o vlastné pocity, počúvajme, ako celú situáciu vníma partner. Uvažujme o jeho slovách a až potom navrhnime riešenie, ktoré by bolo na prospech všetkých zúčastnených (Fil 2,3–5).

`Uvažuj o minulých konfliktoch, ktoré sa ti z dnešného pohľadu javia ako smiešne alebo bezvýznamné. Čo sa z toho môžeš naučiť? Ako ti to môže pomôcť pri riešení budúcich konfliktov?`