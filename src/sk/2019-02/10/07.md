---
title:  Podnety na zamyslenie
date:   07/06/2019
---

„Rodičia často nie sú pri vedení domácnosti jednotní. Otec, ktorý je so svojimi deťmi málo a nepozná dobre ich sklony a odtiene ich povahy, môže pôsobiť stroho a prísne, neovláda sa a napomína deti v hneve. Dieťa to vníma a namiesto toho, aby sa podriadilo, trest ho len popudí a nahnevá. Matka môže mať tendenciu prehliadať zlozvyky v správaní detí, inokedy sa ich však rozhodne prísne potrestať. Deti v takomto prípade nikdy nevedia, čo môžu očakávať. To ich vedie k pokušeniu zistiť, koľko si môžu beztrestne dovoliť. Takto sa rozosieva semeno zla, ktoré časom vzíde a prinesie svoje neželané ovocie.“ (AH 314.315)

„Domov musí byť miestom najčistejších a najvznešenejších citov. Každý deň sa vytrvalo usilujte o pokoj, súlad a šťastie, aby sa tieto vzácne cnosti zakorenili v srdciach každého člena rodiny. O rastlinku lásky sa treba pozorne starať, aby neuhynula. Potrebujeme v sebe živiť všetky dobré princípy, ktoré chceme mať v duši. Je dôležité vykoreniť všetko, čo satan zasial alebo sa snaží zasiať do nášho srdca – závisť, žiarlivosť, podozrievanie, ohováranie, netrpezlivosť, predsudky, sebectvo, lakomstvo a márnivosť. Ak dovolíme, aby nám tieto necnosti prebývali v duši, prinesú ovocie, ktoré nás celých poškvrní. Och, koľko ľudí pestuje jedovaté rastliny, ktoré udusia vzácne plody lásky a pošpinia dušu človeka!“ (AH 195.196)

**Námety na spoločné uvažovanie**

`1.	Uvažuj o tomto texte z Listu Hebrejom: „Veď nemáme veľkňaza, ktorý by nemohol spolucítiť s našimi slabosťami, ale veľkňaza, ktorý bol vo všetkom skúšaný, ale nedopustil sa hriechu.“ (Heb 4,15) Tak, ako sa Kristus postavil na naše miesto a „obul si naše topánky“, aby sme pochopili, že nám naozaj rozumie, aj my by sme sa mali o to pokúsiť v našom manželstve. Pokús sa vnímať vzniknutú situáciu (problém, konflikt) nielen zo svojho pohľadu, ale aj z pohľadu svojho partnera. Ako asi vníma celý problém, ako ho to ovplyvňuje, ako sa asi cíti? Takýto prístup nám môže pomôcť vyriešiť aj zložité situácie. Ako môžeme tento princíp uplatniť vo všetkých oblastiach možných konfliktov?`

`2.	Uvažujte spoločne o otázke: „Je hnev vždy hriechom?“ Pokúste sa obhájiť svoj postoj.`