---
title:  Úloha hnevu v konfliktoch
date:   04/06/2019
---

> <p></p>
> 26Hnevajte sa, ale nehrešte. Slnko nech nezapadá nad vaším hnevom. 27Nedávajte miesto diablovi.  (Ef 4,26.27)

Každý z nás v určitých situáciách pociťuje hnev. Často je pre nás ťažké žiť s vedomím, že sa hneváme na ľudí, ktorí sú nám najbližší – na našich životných partnerov alebo na naše deti. Spolu s odmietnutím odpustenia sa aj hnev môže zmeniť na jed, ktorý spôsobí bolesť a utrpenie nielen v našej domácnosti a rodine, ale aj v ostatných našich vzťahoch.

`Uvažuj o veršoch Ef 4,26.27 a Kaz 7,9. V čom podľa teba spočíva rozdiel medzi hnevom ako emóciou a hnevom ako hriechom? Akú skúsenosť s tým máš?`

`O čom hovorí Jakub vo svojom liste v texte 1,19.20? Ako môžeš jeho slová uplatniť vo vzťahu k tvojim najbližším – zvlášť vtedy, keď ťa ich konanie a postoje hnevajú?`

Ak nás niečo hnevá, nemali by sme dovoliť, aby nám to v duši viselo ako čierny mrak. Pokúsme sa to premeniť na niečo pozitívne. Modlime sa za tých, čo nás zraňujú alebo nám ubližujú. Odpúšťajme im a staňme sa pre nich požehnaním. Možno to zozačiatku nebude jednoduché, ale keď urobíme rozhodnutie a budeme sa ho držať, Boh sa postará o zvyšok.

Niekedy má náš hnev (alebo naša prchká povaha) svoj pôvod v rodine, v ktorej sme vyrástli. Hnevliví ľudia často prichádzajú z rodín, kde sa konflikty riešili hnevom a hádkami. Model, ktorý (ne)fungoval v našej rodine, často preberáme a dovolíme, aby ovplyvňoval náš ďalší život – a postupne ho prenesieme aj na naše deti. Hnev však môže byť aj následkom neuspokojených potrieb človeka alebo výsledkom závisti či žiarlivosti, ako sa to prejavilo v živote Kaina. Jeho hnev ho nakoniec dohnal až k vražde vlastného brata.

Možno máte na svoj hnev dobrý dôvod. Dôležité je však nezostávať v tomto stave. Nepopierajte svoj hnev a ani sa ho nesnažte ospravedlňovať. Radšej všetko odovzdajte do Božích rúk. Proste Boha, aby vám pomohol hnev premeniť na niečo konštruktívne a pozitívne. Apoštol Pavol radí: „Nedaj sa premôcť zlému, ale dobrom premáhaj zlé.“ (Rim 12,21)

`V živote každého z nás sú udalosti, situácie a okolnosti, ktoré nás hnevajú alebo nám spôsobujú bolesť. V niektorých prípadoch sa možno hneváme naozaj oprávnene. Otázka však znie: V čom konkrétne ti môže Boh pomôcť, aby tvoj hnev neprinášal bolesť a ďalšie utrpenie do tvojho života a do života tvojich blízkych?`