---
title:  Odpustenie a pokoj
date:   06/06/2019
---

> <p></p>
> Všetko, čo chcete, aby ľudia robili vám, robte aj vy im. V tom je celý zákon i proroci.  (Mat 7,12)

> <p></p>
> Uvažuj o verši Mat 7,12. Premýšľaj o všetkých možných situáciách – v kruhu tvojej rodiny aj mimo nej – keď si potreboval použiť tento princíp. Zapíš si, čo si vtedy prežíval a ako (by) takýto postoj ovplyvnil, čo sa vtedy dialo.

Autor Listu Hebrejom radí a vyzýva: „Usilujte sa o pokoj so všetkými a o posvätenie, bez ktorého nikto neuvidí Pána.“ (Heb 12,14) Aj keď sa niekedy pokúsime urobiť všetko potrebné, niektorí ľudia, ktorí nám ublížili, jednoducho nebudú počúvať a nebudú ochotní zmeniť postoj. Niektorí sa možno ospravedlnia, iní to však odmietnu. V každom prípade, rozhodnutie ísť cestou odpustenia sa z dlhodobého hľadiska napokon obráti v náš prospech. Mimoriadne to platí práve v rodine.

Odpustenie je vo svojej podstate základným krokom riešenia sporov. Keď sa niekto voči nám previní, Boží nepriateľ s obľubou medzi nás postaví vysoký múr a rôzne zátarasy, ktoré nám bránia milovať toho človeka tak, ako Kristus miloval nás. Odpustenie je vedomé rozhodnutie, ktorým sa okrem iného usilujeme obísť vzniknuté prekážky na ceste k druhému človeku.

„Odpúšťa sa nám nie preto, že odpúšťame, ale preto, ako odpúšťame. Dôvod každého odpustenia je v nezaslúženej Božej láske. Zo spôsobu, akým zaobchádzame s inými, je zrejmé, či sme túto lásku prijali. Preto Ježiš hovorí: Akým súdom súdite, takým budete súdení. Akou mierou meriate, takou sa nameria vám. (Mat 7,2)“ (COL 251; KP 194)

Keď sa previníme my sami, mali by sme sa pokúsiť napraviť narušený vzťah. Znamená to, že potrebujeme vyvinúť iniciatívu, zájsť za človekom, ktorému sme ublížili a vyjadriť ľútosť nad svojím konaním a vzniknutou situáciou a poprosiť o odpustenie. To je podstatou Ježišových slov: „Keby si teda prinášal dar na oltár a tam by si sa rozpamätal, že tvoj brat má niečo proti tebe, nechaj svoj dar tam pred oltárom a odíď; najprv sa zmier so svojím bratom a až potom príď a obetuj svoj dar.“ (Mat 5,23.24) Vždy nám padne dobre, keď za nami príde niekto, kto sa voči nám nejako previnil. To by sme mali mať na pamäti, keď prichádzame za druhým človekom s dobrým úmyslom ospravedlniť sa a poprosiť o odpustenie.

`Premýšľaj o svojich chybách a zlyhaniach, ktoré ti museli byť odpustené (Bohom aj ľuďmi). Ako ti takéto sebauvedomenie môže pomôcť odpúšťať iným?`