---
title:  Hádky, zneužívanie, ovládanie a manipulácia
date:   05/06/2019
---

> <p></p>
> 7Milovaní, milujme sa navzájom, lebo láska je z Boha a každý, kto miluje, narodil sa z Boha a pozná Boha. 8Ten, kto nemiluje, nepozná Boha, pretože Boh je láska.  (1Ján 4,7.8)

> <p></p>
> Muži, milujte svoje ženy a nesprávajte sa k nim drsne.  (Kol 3,19)

Stáva sa, že neriešené konflikty a pretrvávajúci hnev prerastú do deštruktívneho alebo dokonca násilného vzťahu. Násilie môže mať najrozličnejšie podoby: fyzické, slovné, emocionálne, duševné, sexuálne. Nech je podoba násilia akákoľvek, vo svojej podstate je vždy v absolútnom rozpore so základným princípom Božieho kráľovstva – s nesebeckou láskou.

`Uvažuj o textoch 1Ján 4,7.8 a Kol 3,19. Aké dôležité princípy sa nachádzajú v týchto veršoch?`

„Muži, milujte svoje ženy a nesprávajte sa k nim drsne.“ (Kol 3,19) Slovo drsne odkazuje v gréckom origináli na konanie človeka, ktorý je na svojho partnera nahnevaný alebo je voči nemu zatrpknutý, čo mu spôsobuje neustálu bolesť, silné nepriateľstvo a prejavy nenávisti voči tomu človeku. Pavol veľmi jasne zdôrazňuje, že manželský partner nesmie byť nepriateľský, odmietavý alebo násilný. Citové vydieranie, fyzické útoky a sexuálne zneužívanie sú neprijateľné v akomkoľvek vzťahu. V manželskom vzťahu je prijateľné len jediné: láska k životnému partnerovi. Na inom mieste Pavol ukazuje, aká je podstata skutočnej lásky. „4Láska je trpezlivá, láska je dobrotivá, nezávidí, láska sa nevystatuje a nenadúva; 5nespráva sa neslušne, nehľadá svoj prospech, nerozčuľuje sa, nepočíta krivdy 6neraduje sa z neprávosti, ale raduje sa z pravdy; 7všetko znáša, všetko verí, všetko dúfa a všetko vydrží.“ (1Kor 13,4–7) Žiadna vlastnosť lásky nijakým spôsobom neprižmuruje oko ani neakceptuje násilie – a to v žiadnej forme ani podobe.

V zdravom vzťahu sa obaja partneri cítia bezpečne, hnev sa im darí zvládať zdravým spôsobom a normou je vzájomná služba. Obete násilia sa často cítia vinné, akoby boli zodpovedné za vzniknutú situáciu, akoby ony podnecovali konanie násilníkov, alebo si dokonca nejako zaslúžili týranie, ktorému sú vystavené. Násilníci sú často manipulatívni a pomerne zruční v tom, aby sa ich obete cítili zodpovedné za vzniknutú situáciu. Pravda je však zrejmá: nikto si nezaslúži, aby ho niekto iný zneužíval. Ďalšou skutočnosťou je, že aj násilníci sú zodpovední za svoje rozhodnutia a za svoje konanie. Dobrou správou je, že Biblia ponúka obetiam násilia a zneužívania pokoj a povzbudenie – nie pocity viny. V niektorých situáciách je najúčinnejším riešením vyhľadať pomoc mimo rodinného kruhu. Takéhoto kroku by sme sa nemali báť. Odborná pomoc môže byť pri riešení násilného správania veľmi účinná.

`Je smutné, že niektoré kultúry prižmurujú oko nad násilím páchaným na ženách. Prečo by kresťan nikdy nemal skĺznuť do takéhoto postoja a spôsobu správania?`