---
title:  Obdobia ťažkostí
date:   01/06/2019
---

### Texty na tento týždeň
Mat 7,5; Ef 1,7; Fil 2,4–8; Ef 4,26.27; Jak 1,19.20; Kol 3,19; Mat 7,12

> <p>Základný text</p>
> Hnevajte sa, ale nehrešte. Slnko nech nezapadá nad vaším hnevom.  (Ef 4,26)

Aj tie najlepšie rodiny prechádzajú obdobím ťažkostí a konfliktov. Je to neoddeliteľná súčasť života vo svete poznačenom hriechom. Každodenné otázky, ako napríklad kto má dnes vyniesť odpadky, či si váš tínedžer urobil domáce úlohy alebo dal po sebe do poriadku kúpeľňu, sú relatívne drobné problémy, ktoré sa dajú vyriešiť s minimálnym „škodami“. Iné však môžu narušiť pokojný život rodiny. Svokra, ktorá svojimi urážkami a manipuláciami môže ohroziť manželstvo alebo zdravie ženy; otec s psychickou poruchou, ktorý zneužíva svoje deti; syn, ktorý sa zriekol celej svojej náboženskej výchovy a začal žiť promiskuitným životom, alebo dcéra, ktorá sa stala drogovo závislou.

V Novej zmluve nachádzame opakované výzvy, aby sme sa navzájom milovali (Ján 13,34; Rim 12,10), žili v pokoji a harmónii s druhými (Rim 15,5; Heb 12,14), boli trpezliví, zhovievaví a súcitní (1Kor 13,4; Ef 4,2), pokorní vo vzťahu k druhým (Fil 2,3) a aby sme si navzájom pomáhali niesť bremená (Gal 6,2). Samozrejme, ľahšie sa to povie, ako urobí – a to dokonca aj vo vlastnej rodine. V tejto kapitole sa budeme venovať niektorým spôsobom a princípom, ktoré nám môžu pomôcť vniesť pokoj do období ťažkostí – a to najmä v rodine.