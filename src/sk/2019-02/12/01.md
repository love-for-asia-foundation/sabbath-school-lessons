---
title:  Čo videli v tvojom dome?
date:   15/06/2019
---

### Texty na tento týždeň
Izaiáš 38 a 39; 1Kor 7,12–15; 1Pet 3,1.2; Heb 6,12; 13,7; 3Ján 1,11; Iz 58,6.7.10.12

> <p>Základný text</p>
> Vy však ste vyvolený rod, kráľovské kňazstvo, jeho vlastný svätý národ, aby ste zvestovali veľké skutky toho, čo vás povolal z temnoty do svojho predivného svetla.  (1Pet 2,9)

Možno sme v situácii, keď sa zdá, že je v našom živote všetko v poriadku: rodine sa darí, v práci to ide bez problémov, sme zdraví a splatili sme hypotéku. A možno je všetko naopak a v rodine vládne stres, chaos a zármutok. Nech je to akokoľvek, keby k vám prišiel na návštevu niekto ako vyslanci z Babylona, ktorí navštívili kráľa Chizkiju, aká by bola odpoveď na otázku, ktorú neskôr položil prorok Izaiáš kráľovi: „Čo videli v tvojom dome?“ (Iz 39,4)

Čo môžu ľudia vidieť v tvojom dome, domácnosti alebo rodine? A čo by tam videli nebeskí anjeli? Aký duch sa šíri naším domovom? Je v ňom prítomný duch modlitby? Nachádza sa tam neha, veľkorysosť a láska, alebo dusná atmosféra, napätie, hnev, zatrpknutosť a nesúlad? Povie si niekto po odchode z vášho domu: „V tom dome naozaj prebýva Ježiš.“?

Existuje veľa dôležitých otázok, ktoré by sme si mali položiť v súvislosti s domovom, ktorý spoluvytvárame. Tento týždeň sa budeme venovať niektorým podnetom, ktoré môžu urobiť z našich domovov krajšie miesto na život – a to aj napriek tlakom a ťažkostiam, ktorým musia čeliť dnešné rodiny.