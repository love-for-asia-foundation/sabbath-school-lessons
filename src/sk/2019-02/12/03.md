---
title:  Rodina na prvom mieste
date:   17/06/2019
---

> <p></p>
> 40Jeden z tých dvoch, čo to počuli od Jána a šli za Ježišom, bol Ondrej, brat Šimona Petra. 41Ten našiel najprv svojho brata Šimona a povedal mu: Našli sme Mesiáša, čo v preklade znamená Pomazaný. 42Priviedol ho k Ježišovi. Ježiš sa naňho zahľadel a povedal: Ty si Šimon, Jánov syn. Budeš sa volať Kéfas, čo v preklade znamená Skala.  (Ján 1,40–42)

Členovia našej rodiny sú celkom prirodzene prvými príjemcami nášho úsilia šíriť evanjelium. Neexistuje dôležitejšia misijná oblasť než práve rodina.

`Uvažuj o texte Ján 1,40–42. Čo tieto verše hovoria o zvestovaní evanjelia v rodine? Čo sa z toho môžeš naučiť? Pozri aj texty 5Moj 6,6.7 a Rút 1,14–18.`

Nadšená správa o Jeržišovi. Ondrej urobil viac, než len oznámil, čoho bol svedkom. Zorganizoval pre svojho brata Šimona stretnutie s Ježišom. Nadšená správa o Ježišovi a zoznámenie sa s ním ako s osobou – aký jednoduchý recept na sprostredkovanie evanjelia pre príbuzných! Po predstavení Šimona Ježišovi sa Ondrej stiahol do úzadia. Od tejto chvíle mali Ježiš a Peter svoj vlastný, osobný vzťah.

Môže sa stať, že pri šírení evanjelia zabudneme na svoje vlastné deti. Môžeme totiž nadobudnúť pocit, že sú na také „dôležité veci“ príliš malé a nevyspelé. Rodičia sa niekedy chybne domnievajú, že deti prirodzene absorbujú rodinnú spiritualitu. Také niečo však nesmieme brať ako samozrejmosť. Je pravdou, že deti a mladí ľudia sa učia napodobňovaním toho, čo vidia. Zároveň však platí, že títo mladí členovia Božej rodiny potrebujú osobitnú pozornosť. Potrebujú, aby sme im osobne predstavili Ježiša. V 5. Mojžišovej knihe v 6. kapitole je dôraz položený na to, aby sme sa sústredili na tú najúčinnejšiu formu náboženskej výchovy. V rodine by sme mali každého povzbudzovať, aby sa zúčastňoval nielen na spoločnej rodinnej bohoslužbe, ale aby venoval pravidelný čas aj osobnej bohoslužbe. Deťom a mladým ľuďom by sme mali venovať dostatok kvalitného času a ozajstné úsilie. 

`Uvažuj o texte Rút 1,8–22. Čo sa môžeš naučiť z evanjelizačného úsilia Noémi?`

Rút videla Noémi v jej najťažších chvíľach. Videla, ako sa snaží od seba „odohnať“ svoje nevesty. Bola svedkom toho, ako Noémi hodnotí svoju stratu a ako z toho zatrpknuto viní Boha (Rút 1,15.20.21). Konanie Rút je výrečným svedectvom, ktoré ukazuje, že aj mladí ľudia vedia prejaviť postoj oddanosti dokonalému Bohu. A to aj napriek tomu, že ich k Bohu privedie nedokonalý rodič.

`Povedali sme si, že domov je tým najdôležitejším miestom na evanjelizáciu. Ako táto skutočnosť ovplyvňuje tvoj postoj k ľuďom, s ktorými žiješ pod jednou strechou? Ako rodina si pripravte zoznam toho, čo by ste mohli urobiť, aby ste priviedli nespaseného člena vašej rodiny ku Kristovi.`