---
title:  Poučenie z kráľových chýb
date:   16/06/2019
---

> <p></p>
> 24V tom čase Chizkija smrteľne ochorel. Keď sa však modlil k Hospodinovi, dal mu odpoveď i znamenie. 25Chizkija sa neodplatil vďakou za prijaté dobrodenia, ale spyšnelo mu srdce. Preto sa Boh rozhneval na neho, na Judsko i Jeruzalem. ... 31Iba v prípade, keď boli k nemu vyslaní poverenci babylonských kniežat, aby preskúmali znamenie, ktoré nastalo v krajine, ho Boh opustil, aby ho podrobil skúške a spoznal celé jeho zmýšľanie.  (2Kron 32,24.25.31)

**Uvažuj o uvedených textoch. Čo sa z nich dozvedáš o chorobe a uzdravení kráľa Chizkiju? Aké princípy podľa teba zdôrazňuje biblický text?**

`2Kron 32,24–31`

`Izaiáš 38–39`

Písmo naznačuje, že poslovia babylonského kráľa sa zaujímali o zázračné uzdravenie Chizkiju. Zdá sa však, že Chizkija o tejto skúsenosti mlčal. Nezdôraznil skutočnosti, ktoré by mohli otvoriť srdcia zvedavých vyslancov pre Božiu pravdu. Už na prvý pohľad je nápadný kontrast medzi kráľovou vďačnosťou za uzdravenie zaznamenanou v texte Izaiáš 38 a jeho mlčaním o tejto veci v texte Izaiáš 39.

„Boh [kráľa] opustil, aby ho podrobil skúške a spoznal celé jeho zmýšľanie.“ Štátna návšteva z Babylona bola významnou udalosťou. Napriek tomu nenachádzame žiadny záznam o tom, že by sa Chizkija usiloval získať nejaké usmernenie v modlitbe u prorokov alebo kňazov. Ani Boh nezasiahol nejakým znamením. Chizkija bol sám, mimo „dohľadu verejnosti“, bez duchovných poradcov. Zdá sa, že kráľ postupne úplne prestal vnímať, ako Boh pôsobí v jeho živote a v živote celého národa. Pisateľ sa v 2. knihe kroník 32,31 pravdepodobne snažil ukázať, ako ľahko sa môže stať, že Božie požehnanie budeme pokladať za samozrejmé a staneme sa sebestačnými a tiež to, v akom veľkom pokušení sú príjemcovia Božieho milosrdenstva.

`Zo skúsenosti Ezechiela sa toho môžeme veľa naučiť o oddanosti Bohu v živote rodiny. Uvažuj o myšlienkach, ktoré sa nachádzajú v nasledujúcom texte. Aké ďalšie poučenia ti v tejto súvislosti napadli?`

Každá návšteva, ktorá zavíta do kresťanskej rodiny, by mala poskytnúť príležitosť stretnúť sa s Kristovými nasledovníkmi.

Len máloktorý návštevník sa začne sám od seba rozprávať o duchovných veciach. Kresťania by sa mali snažiť nájsť spôsob, ako sa citlivo a primerane podeliť o dobrú správu.

Kresťania nie sú povolaní na to, aby sa predvádzali svojím blahobytom alebo materiálnymi úspechmi, hoci môžu pripomenúť, že všetko ich požehnanie pochádza od Hospodina. Apoštol Peter Kristovým nasledovníkom pripomína, že majú zvestovať „veľké skutky toho, čo vás povolal z temnoty do svojho predivného svetla“ (1Pet 2,9). Alebo, ak by sme Chizkijovu skúsenosť mali použiť ako príklad, máme zvestovať, že sme zomierali, ale Kristus nás uzdravil. Boli sme mŕtvi v hriechu, ale spolu s Kristom sme boli vzkriesení a uvedení na nebeský trón (Ef 2,4–6).

`Akým spôsobom sa vašej rodine darí vydávať svedectvo o Ježišovi Kristovi? Ako sa môžete o svoju vieru v Krista otvorenejšie podeliť s ľuďmi, ktorí k vám prídu na návštevu?`