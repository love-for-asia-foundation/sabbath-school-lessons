---
title:  Rodinný život ako svedectvo
date:   19/06/2019
---

> <p></p>
> 1Napodobňujte teda Boha ako milované deti 2a žite v láske, ako aj Kristus miloval nás a vydal samého seba za nás ako dar a obetu Bohu príjemnej vône.  (Ef 5,1.2)

**V uvedených textoch si všimni použitie slov „nasledovať“ a „napodobňovať“. Čo tieto verše hovoria o procese kresťanského rastu a dospievania? Aký je podľa teba vzťah medzi vydávaním svedectva a skutočnosťou, že niekto je vzorom, príkladom hodným nasledovania?**

`1Kor 4,16`

`Ef 5,1`

`1Tes 1,6`

`Heb 6,12; 13,7`

`3Ján 1,11`

Nová zmluva kladie dôraz na „napodobňovanie“ (v gréčtine mimétés – napodobňovateľ). V procese učenia je dôležité nasledovať určitý vzor, príklad. Ľudia sa menia na to (toho), na čo (koho) sa pozerajú. Tento princíp je možné aplikovať aj na vzťahy všeobecne. O to viac to platí v rodine, kde je napodobňovanie časté a prirodzené. Deti napodobňujú svojich rodičov a súrodencov. Zosobášení partneri sa na seba čoraz viac ponášajú – gestami, spôsobom reči a často aj vzhľadom. Tento koncept naznačuje, ako môžu byť partneri a rodiny svedkami Krista pre iné dvojice a rodiny.

Sila spoločenského vplyvu. Kristovými svedkami sa stávame aj v našej rodine, keď dávame iným ľuďom možnosť, aby pozorovali nás a náš rodinný život. Mnoho ľudí nemá vo svojej rodine dobrý príklad, ktorý by mohli nasledovať. Ak je náš život zmenený Kristovou mocou, potom naši priatelia môžu vidieť, že Ježišov Duch spôsobuje ozajstnú zmenu. „Naša láskavosť má presahovať kruh našej rodiny. Vzácne príležitosti sa naskytnú tým, ktorí dvere svojho domova otvoria pre druhých. Spoločenský vplyv je obdivuhodná sila. Môžeme ho využiť, ak budeme pomáhať ľuďom žijúcim okolo nás.“ (MH 354; Cesta ku zdraviu 251)

Keď manželia pozvú iný pár na spoločný obed, na biblické štúdium alebo keď sa spoločne zúčastnia na nejakom manželskom seminári, slúžia si navzájom ako vzor. Prejavy vzájomnej dôvery, oddanosti, komunikácie, vzájomného riešenia konfliktov a hľadania zhody sa môžu stať mocným svedectvom rodinného života ovplyvneného a zmeneného Kristom.

**Na čo si musíme dať pozor v kontexte „napodobňovania“? Uvažuj o tom v súvislosti s týmito veršami:**

`Jer 17,9`

`Ján 2,25`

`Rim 3,22.23`

Nasledovať veriacich, ktorí nasledujú Krista. Každý ľudský príklad je nedokonalý. Ale svedectvo kresťanského domova nespočíva v predvádzaní dokonalého vzoru. Keď Nová zmluva hovorí o napodobňovaní, vyzýva ľudí, aby nasledovali tých kresťanov, ktorí nasledujú Krista. Hlavná myšlienka spočíva v tom, že ľuďom môže pomôcť pochopiť kresťanstvo, keď ho vidia v životoch iných ľudí – rovnako omylných, ako sú oni sami.

`Čo by si mohol urobiť pre to, aby sa tvoja rodina stala lepším príkladom kresťanského svedectva?`