---
title:  Víťaziaci pokoj
date:   18/06/2019
---

> <p></p>
> 12Ostatným hovorím ja, nie Pán: Ak niektorý brat má neveriacu ženu a ona aj naďalej chce s ním žiť, nech ju neprepúšťa. 13A ak niektorá žena má neveriaceho muža a ten chce s ňou aj naďalej spolu žiť, nech ho neopúšťa. 14Lebo neveriaci muž sa posväcuje skrze ženu a neveriaca žena sa posväcuje skrze brata. Inak by vaše deti boli nečisté, teraz sú však sväté. 15Ale ak sa neveriaci odlučuje, nech sa odlúči. V takých prípadoch brat alebo sestra nie sú otrocky viazaní, veď Boh nás povolal k pokoju.  (1Kor 7,12–15)

> <p></p>
> 1Podobne, ženy, buďte podriadené svojim mužom, aby ste aj tých, čo sa vzpierajú Božiemu slovu, bez slova získali svojím správaním, 2keď uvidia váš čistý život v Božej bázni.  (1Pet 3,1.2)

`Aké rady nachádzame v Novej zmluve v súvislosti s manželstvom, ktoré je rozdelené náboženstvom? Uvažuj v tejto súvislosti aj o textoch 1Kor 7,12–15 a 1Pet 3,1.2.`

V 1. liste Korinťanom apoštol Pavol reaguje na znepokojenie tých kresťanov, ktorí zostávajú v manželstve s neveriacim partnerom. Pavol sa prihovára ženám, ktoré majú obavy, že život s neveriacim manželom môže pohoršovať Boha a znečisťovať nielen ich, ale aj deti. „Nie je to tak,“ odkazuje im Pavol. Aj po tom, čo jeden z manželov odovzdal svoj život Kristovi, zostáva v platnosti svätá podstata manželstva. Prítomnosť veriaceho partnera „posväcuje“ druhého partnera a ich deti. Slovo „posväcuje“ musíme chápať v tom zmysle, že neveriaci partner prichádza do kontaktu s požehnaním milosti – a to vďaka životu s veriacim partnerom.

Nech to znie akokoľvek smutne, neveriaci partner sa môže rozhodnúť opustiť manželstvo. Hoci to prinesie vážne následky, milosrdné slovo nášho Boha –, ktorý vždy podporuje slobodnú vôľu človeka – znie: „nech ide“ (1Kor 7,15; Roh). V takýchto prípadoch veriaci ľudia „nie sú otrocky viazaní“ k svojmu neveriacemu partnerovi.

Povolanie žiť v pokoji. Napriek tomu, že v nábožensky rozdelenom domove vznikajú rôzne problémy, Božie slovo nás jasne vedie k vynaloženiu snahy o to, aby v rodine vládol Kristov pokoj. Vždy je totiž nádej, že sa takéto manželstvo zachová, čo bude dôkazom moci evanjelia uprostred vzniknutých ťažkostí. Neveriaci partner tak môže prežívať požehnanie zo spoločenstva so svojím veriacim partnerom, s ktorým je „jedno telo“.

`Aké obmedzenia má zodpovednosť veriaceho partnera za svojho neveriaceho manželského partnera?`

Milosrdenstvo, neochvejná vernosť, pokorná služba a príjemné svedectvo na strane veriaceho vytvárajú veľkú pravdepodobnosť, že sa aj neveriaci partner rozhodne nasledovať Krista (pozri aj Ef 5,21). Keď chce kresťan preukazovať svojmu neveriacemu partnerovi skutočnú kresťanskú podriadenosť, na prvom mieste musí u neho stáť podriadenosť Kristovi. Treba však zdôrazniť, že aj keď človek túži žiť život vedený Božou láskou, neznamená to, že má trpieť a nechávať sa zneužívať násilným partnerom.

`Akým praktickým spôsobom môžete vo vašom zbore pomôcť niekomu, kto má ťažkosti, pretože žije s neveriacim manželským partnerom?`