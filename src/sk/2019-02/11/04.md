---
title:  Podpora a udržanie rodín v období zmien
date:   11/06/2019
---

> <p></p>
> 8Daniel si zaumienil, že sa nepoškvrní... 9Boh dal, aby Daniel našiel u hlavného dvorana priazeň a milosrdenstvo.  (Dan 1,8.9)

Zmeny prichádzajú do života rodín neočakávane a často nevítane – a to bez ohľadu na to, v akej kultúre žijeme. Niektoré zmeny súvisia s predvídateľnými udalosťami spojenými so životným cyklom. Vieme, že prídu, len nevieme kedy. Mnohé sú však neočakávané – smrť, katastrofa, vojna, choroba, sťahovanie rodiny alebo zlyhanie v povolaní či kariérnom postupe. Je veľa rodín, čo musia čeliť ekonomickým a sociálnym zmenám, ktoré zasiahli ich komunitu alebo krajinu. Iné zmeny priamo súvisia s danou kultúrou.

**V nasledujúcich textoch sú príklady veľkých, dokonca traumatických zmien, ktorým boli daní ľudia vystavení. Pokús si predstaviť, že sa nachádzaš na ich mieste. Ako spomínané zmeny ovplyvnili ich rodinný život? Čo by ti pomohlo vyrovnať sa so vzniknutou situáciou? V ktorých prípadoch by si reagoval rozdielne (alebo sa o to aspoň snažil)?**

`Abrahám, Sára a Lót (1Moj 12,1–5)`

`Hadassa (Ester 2,7–9)`

`Daniel, Chananja, Míšael a Azarja (Daniel 1)`

Súčasťou zmien je neraz skúsenosť straty alebo obavy vyplývajúcej z neistoty, čo prinesie najbližšia budúcnosť. Od schopnosti členov rodiny prispôsobiť sa zmenám závisí, či spomínané skúsenosti povedú k rastu a pochopeniu duchovných súvislostí, alebo k stresu a strachu. Satan zneužíva ničivé následky zmien a dúfa, že ľudí doženie k pochybnostiam a nedôvere voči Bohu. Zasľúbenia Božieho slova, sila rodiny, pomoc priateľov a uistenie, že náš život je v Božích rukách, pomáha mnohým hrdinom a hrdinkám viery úspešne sa vyrovnať s vážnymi otrasmi, ktorým sú vystavení.

`Ak poznáš niekoho (alebo dokonca celú rodinu), kto čelí bolestným zmenám, urob niečo praktické, čo by mu pomohlo alebo prinieslo povzbudenie.`