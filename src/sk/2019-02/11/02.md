---
title:  Držať sa toho, čo je správne
date:   09/06/2019
---

> <p></p>
> 34Peter sa teda ujal slova a povedal: Naozaj poznávam, že Boh nikoho neuprednostňuje, 35ale v každom národe mu je milý ten, kto sa ho bojí a koná spravodlivo.  (Sk 10,34.35)

Kresťania v rôznych častiach sveta sa stretávajú s rozličnými kultúrami a praktikami, z ktorých mnohé sa týkajú rodiny a spoločenských vzťahov. Jednou z najzložitejších otázok, ktoré musia riešiť kresťanskí misionári, je spôsob, akým majú pristupovať k rôznym kultúrnym normám, ktoré sa týkajú rôznych oblastí života danej spoločnosti – vrátane rodinných vzťahov.

`Uvažuj o veršoch Skutky 10,1–28.34.35. Čo tieto verše hovoria o prekonávaní kultúrnych bariér a predsudkov? Čo sa môžeš naučiť z týchto textov?`

Kristus zomrel za všetkých hriešnikov na celom svete. Mnohí ľudia o tejto pravde ešte nikdy nepočuli. Jedným z poslaní kresťanov je prinášať túto dobrú správu ľuďom na celom svete – spolu s pozvaním, aby evanjelium prijali. Keďže Boh nie je predpojatý a nerobí medzi ľuďmi rozdiely, aj kresťania majú pristupovať ku všetkým s rešpektom a čistými úmyslami, aby im dali príležitosť prijať evanjelium, ktoré je určené aj im.

**Uvažuj o nasledovných textoch. Aké rozhodnutie urobili kresťania na začiatku hlásania evanjelia iným kultúram? Ktoré princípy sa dajú objaviť v ich rozhodnutiach?**

`Skutky 15,19.20.28.29`

`1Kor 2,2`

`1Tes 5,21.22`

Hoci každá spoločnosť odzrkadľuje hriešny stav ľudí, ktorí ju tvoria, jednotlivé kultúry môžu mať určité hodnoty, ktoré sú nielen zlučiteľné s Písmom, ale aj užitočné pre hlásanie evanjelia. Medzi takéto hodnoty patria aj tie, ktoré sa týkajú vzťahov v rodine a komunite. Kresťania môžu vyzdvihnúť a podporiť to, čo je dobré a v súlade s biblickými princípmi.

Súčasne však platí, že v otázke Božej pravdy nesmieme robiť žiadne kompromisy. Výsledkom nesprávneho prispôsobovania sa rôznym kultúram je zmes pseudo-kresťanských náuk, ktoré sa tvária ako hodnoverné kresťanstvo. Satan sa vyhlasuje za boha tohto sveta a s potešením rozširuje zmätok. Ježiš však vykúpil svet a Duch vedie Kristových nasledovníkov k poznaniu celej pravdy (Ján 16,13).

`Myslíš, že vieš rozlíšiť, do akej miery je tvoja viera výsledkom vplyvov spoločnosti, v ktorej žiješ, a v čom ju formuje Biblia? Pokús sa vysvetliť svoju odpoveď.  Ako sa dajú rozpoznať uvedené vplyvy? Priprav si svoje odpovede na diskusiu do vašej triedy sobotnej školy.`