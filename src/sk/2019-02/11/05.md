---
title:  Viera prvej generácie
date:   12/06/2019
---

> <p></p>
> 7Ľud slúžil Hospodinovi po celý čas, čo žil Jozua a starší, ktorí prežili Jozuu a videli všetky veľké Hospodinove skutky, ktoré vykonal pre Izrael. 8Hospodinov služobník Jozua, syn Núna, zomrel vo veku stodesať rokov. 9Pochovali ho na území jeho dedičného podielu v Timnat-Cherese, na Efrajimskom pohorí, severne od vrchu Gaaš. 10Keď celé toto pokolenie bolo pripojené k svojim otcom, prišlo po ňom ďalšie pokolenie, ktoré nič nevedelo o Hospodinovi ani o diele, ktoré vykonal pre Izrael. 11Izraeliti robili, čo sa nepáčilo Hospodinovi a slúžili baálom.  (Sud 2,7–11)

> <p></p>
> 12Tým však, čo ho prijali a veria v jeho meno, dal moc stať sa Božími deťmi; 13tí, čo sa nenarodili ani z krvi, ani z telesnej žiadosti, ani z vôle muža, ale z Boha.  (Ján 1,12.13)

`Uvažuj o texte Sudcom 2,7–13. Čo sa stalo v izraelskom národe po smrti Jozuu a jeho vrstovníkov? Aké to malo následky?`

Štúdie, ktoré sa venujú otázke, akým spôsobom sa na nasledujúce generácie prenášajú hodnoty vyznávané konkrétnym spoločenstvom viery (cirkvou), ukazujú, že zakladatelia sú väčšinou silno oddaní danej vierouke. Práve oni totiž ako prví sformulovali základné princípy spoločenstva. O jednu alebo dve generácie neskôr väčšina ľudí stratí zo zreteľa princípy, ktoré stoja za vieroukou alebo zásadami. Títo veriaci môžu síce byť súčasťou cirkvi, ale motiváciou je u nich často len zvyk. U nasledujúcej generácie sa stáva, že zvyk (návyk) sa zmení na tradíciu. Nadšenie zakladateľov definitívne pominie.

`Ktosi raz povedal, že Boh nemá vnúčatá, iba deti. Ako rozumieš tomuto výroku? Uvažuj o ňom aj v kontexte nasledujúcich veršov: Ján 1,12.13; 3,7 a 1Ján 5,1.`

Pri odovzdávaní hodnôt počas mnohých generácií kresťanov sa stal bežným prístup, pri ktorom starší hovoria mladším, čomu veria. Učiť sa o tom, čomu veria rodičia alebo čomu verí cirkev, však nie je získavanie osobnej viery. Byť kresťanom znamená oveľa viac než len byť súčasťou nejakej organizácie, ktorá má svoje dejiny a vierouku. Skutočná viera sa nededí, neprenáša sa prirodzene z jednej generácie na druhú. Každý z nás potrebuje spoznať Krista sám za seba a pre seba. Rodičia nemôžu vykonať všetko. Cirkev ako celok a rodičia ako jednotlivci sa zo všetkých síl musia snažiť vytvoriť prostredie, ktoré v mladých ľuďoch prebudí túžbu urobiť správne rozhodnutie. Ale v konečnom dôsledku je každý človek spasený ako jednotlivec.

`Ján pochádzal z ateistického prostredia. K Cirkvi adventistov siedmeho dňa sa pridal ako dospelý po mocnej skúsenosti obrátenia. Oženil sa so ženou, ktorá bola tiež adventistkou. Narodili sa im dve deti, ktoré vychovávali vo viere. Keď Ján jedného dňa premýšľal o duchovnom stave svojich detí, povedal: „Och, keby len moje deti prežili takú skúsenosť obrátenia ako ja!“ Máte podobnú skúsenosť? Čo by ste Jánovi odpovedali na jeho želanie?`