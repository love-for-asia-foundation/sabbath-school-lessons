---
title:  Poslovia v 21. storočí
date:   13/06/2019
---

> <p></p>
> 16Veď ja sa nehanbím za evanjelium, lebo ono je Božou mocou na spásu pre každého veriaceho, najprv Žida, potom Gréka. 17Pretože v ňom sa zjavuje Božia spravodlivosť z viery pre vieru, ako je napísané: Ten, čo je z viery spravodlivý, bude žiť.  (Rim 1,16–17)

Eugene Peterson, autor anglického prekladu Biblie známeho pod názvom Message („Posolstvo“), používa slovo posolstvo všade, kde sa v texte nachádza výraz „evanjelium“. Dobrá správa o Ježišovi je naozaj posolstvom, teda správou, ktorá by mala byť hlásaná aj v dnešnom svete. Kresťanské rodiny sú povolané, aby prežívali evanjelium spoločne a aby sa oň delili s ľuďmi, ktorí žijú okolo nich.

**Ako by si zhrnul podstatu „posolstva“, o ktorom sa hovorí v týchto veršoch:**

`Mat 28,5–7`

`Ján 3,16`

`Rim 1,16.17`

`1Kor 2,2`

`2Kor 5,18–21`

Prvou správou, ktorú sa kresťania snažili rozniesť všade, kam sa len dalo, bola zvesť o Ježišovom vzkriesení. Veriaci sú dnes súčasťou dlhého radu poslov, ktorí v priebehu dejín hlásali: „Bol vzkriesený z mŕtvych.“ (Mat 28,7) Realita Kristovho vzkriesenia robila dôveryhodným všetko ostatné, čo Ježiš povedal o sebe, o Bohu a jeho láske k hriešnikom, o odpustení a istote večného života prostredníctvom viery v Syna Božieho.

Zanietenie pre evanjelium. Písmo naznačuje, aký obrovský dosah malo evanjelium na život prvých Ježišových nasledovníkov. Otvorili svoje domovy pre štúdium Písma, modlili sa a jedli spoločne, delili sa spolu o finančné prostriedky a prejavovali si vzájomnú starostlivosť. Posolstvo prijímali celé domácnosti. Stávali sa z nich takto dokonalí ľudia? Nie. Existovali medzi nimi aj naďalej rôzne konflikty? Áno. Kristovi nasledovníci však predsa len prežili zmenu. Vyznali a dali najavo, že potrebujú Boha a tiež jeden druhého. Na prvé miesto postavili jednotu a vzájomný súlad v cirkvi aj v rodine, aby tak naplnili Ježišovu modlitbu (Ján 17,20–23). Navzájom jeden druhému a aj neveriacim smelo vydávali svedectvo o Ježišovom vzkriesení. Za svoju vieru boli ochotní položiť aj životy.

Podobné nároky sú kladené aj na nás. A hoci v dnešnej dobe je veľa nenávisti voči Bohu a kresťanstvu, ľudia nadšení pre nejakú myšlienku sú väčšinou vypočutí. Duch túži naplniť ľudské srdcia horlivosťou pre evanjelium. Keď budeme v našich srdciach naplno prežívať dobrú správu, potom sa o ňu budeme deliť spontánne a nezastaviteľne.

`Aké zmeny musíš urobiť vo svojom živote, aby si sa mohol stať lepším zvestovateľom „posolstva“, o ktoré sa máme deliť so svetom?`