---
title:  Podnety na zamyslenie
date:   14/06/2019
---

Prečítajte si kapitolu „Na babylonskom dvore“ z knihy Proroci a králi (PK /orig./ 479–490; PK (sk) 253–259) a kapitolu „Radosť v Pánovi“ z knihy Cesta ku Kristovi (SC 115–126; CK 77–85).

Boh nikoho neuprednostňuje. „Kristovo náboženstvo vyzdvihuje prijímateľa na vyššiu úroveň myslenia a konania. Súčasne však predstavuje každého jednotlivca ľudského pokolenia ako rovnocenný objekt Božej lásky. Veď všetci sme boli kúpení obeťou jeho Syna. Bohatí aj chudobní, vzdelaní aj nevzdelaní – všetci sa stretávame pri Ježišových nohách. Nezáleží na spoločenskom postavení ani na ničom inom. Keď sa pozeráme na toho, kto bol prebodnutý pre naše hriechy, všetky pozemské rozdiely medzi nami sú zmazané. Sebazaprenie, blahosklonnosť a nekonečný súcit toho, ktorý bol vyvýšený v nebesiach, zahanbuje ľudskú pýchu a rozdelenie na sociálne triedy. Čisté, nepoškvrnené náboženstvo predstavuje svoje nebeské princípy tým, že zjednocuje všetkých, čo sa posväcujú prostredníctvom pravdy. Všetci sú kúpení za veľkú cenu, všetci rovnako závisia od Krista, ktorý ich vykúpil nášmu Bohu.“ (GW 330)

**Námety na spoločné uvažovanie**

`1.	Uvažujte spoločne o vašich odpovediach na otázku z nedele.`

`2.	Čo robí vaše spoločenstvo pre výchovu mladej generácie veriacich? Čo môžete urobiť ako jednotlivci (alebo ako trieda sobotnej školy), aby ste pomohli cirkvi splniť túto dôležitú úlohu?`

`3.	V čom spočívajú najväčšie výzvy pri snahe odovzdať vieru nasledujúcej generácii?`

`4.	Aké sú pozitívne a negatívne vplyvy spoločnosti, v ktorej žijete, na vašu rodinu?`