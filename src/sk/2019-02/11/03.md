---
title:  Vplyv spoločnosti na rodinu
date:   10/06/2019
---

> <p></p>
> Jeho som si vyvolil, aby prikázal svojim synom i všetkým svojim potomkom dbať na Hospodinovu cestu a konať podľa spravodlivosti a práva, aby Hospodin mohol splniť Abrahámovi všetko, čo mu sľúbil.  (1Moj 18,19)

Nech už je rodina v akomkoľvek usporiadaní a zložení, stále zostáva základnou jednotkou spoločnosti. Aj to je dôvod, prečo sa odlišujúce kultúrne znaky v rozličných spoločnostiach týkajú práve rodiny. V jednej starovekej kultúre sa napríklad pokladalo za mužovu povinnosť zjesť mŕtvolu vlastných rodičov. V inej kultúre, ak sa chcel muž oženiť, musel otcovi svojej nastávajúcej priniesť ako dar vysušené hlavy bojovníkov zo znepriateleného kmeňa. Teraz je síce situácia iná, ale aj dnes sa jednotlivé spoločnosti (štáty, kultúry) výrazne líšia postojom k deťom, manželstvu, rozvodu, rodičom a podobne. Keď prinášame evanjelium do rôznych kultúr, vždy potrebujeme najprv zistiť, ako sa ľuďom v danej spoločnosti priblížiť takým spôsobom, aby sme namiesto pomoci nespôsobili zbytočné problémy, a pritom sa nespreneverili svojmu presvedčeniu. A ak sa pozrieme na situáciu u nás, v súvislosti s našimi vlastnými rodinami by sme si mali byť vedomí, aké kultúrne vplyvy na ne pôsobia a ako sa vyhnúť tomu, čo rodinám neprospieva.

**Prečítaj si uvedené biblické texty. Akým spôsobom v nich kultúra (spoločnosť) ovplyvňuje život rodiny? Ktoré princípy sa môžeš naučiť z týchto príkladov?**

`1Moj 16,1–3`

`1Moj 35,1–4`

`Ezdráš 10`

`1Kráľ 11,1.2`

Nikto z nás nežije vo vzduchoprázdne. My aj naše rodiny sú ovplyvnené spoločnosťou, v ktorej žijeme. Ako kresťania sme zodpovední za to, aby sme žili najlepšie, ako sa dá. Držme sa toho, čo je v súlade s našou vierou. Zároveň sa snažme vyhýbať všetkému, čo našu vieru oslabuje a čo jej odporuje.

`Ktoré faktory vo vašej spoločnosti napomáhajú rodinný život a sú v súlade s Písmom? Ktoré činitele takými nie sú? V čom môžete prispôsobiť svoju vieru vašej kultúre bez toho, aby ste sa spreneverili dôležitým pravdám, ktoré vyznávate?`