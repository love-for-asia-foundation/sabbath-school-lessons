---
title:  Proroctvo o obrátených srdciach
date:   23/06/2019
---

> <p></p>
> 23Ja vám pošlem proroka Eliáša, prv ako príde veľký a hrozný deň Hospodina. 24On obráti srdce otcov k synom a srdce synov k otcom, aby som pri svojom príchode neuvalil na zem kliatbu.  (Mal 3,23.24)

> <p></p>
> 37Odpovedz mi, Hospodin, odpovedz, aby tento ľud spoznal, že ty, Hospodin, si Boh a znovu si získavaš ich srdce. 38Vtom spadol Hospodinov oheň, strávil spaľovanú obetu, drevo, kamene i prach a vodu v priekope vysušil. 39Keď to všetok ľud uzrel, padol na tvár a vyznával: Hospodin je Boh, Hospodin je Boh.  (1Kráľ 18,37–39)

`Porovnaj predpoveď o prichádzajúcom Eliášovi s novozmluvnými odvolávkami na túto udalosť. Uvažuj o tom v kontexte veršov Mal 3,23.24 (Mal 4,5.6; Roh); Mat 11,14.15; 17,10; Mar 6,15 a Luk 1,17.`

V dňoch Malachiáša Boh vyzýval národ: „Vráťte sa ku mne a ja sa vrátim k vám.“ Odpoveďou mu však bola namyslená protiotázka: „Ako sa máme vrátiť?“ (Mal 3,7) Znechutený prorok oznámil, že Boh dá ľuďom ešte jednu príležitosť na oživenie, na obnovu srdca. Odvolávajúc sa na reformu, ktorú začal prorok Eliáš (1Kráľ 18,37), Malachiáš predpovedal, že Eliáš sa vráti znova a „obráti srdce otcov k synom a srdce synov k otcom“ (Mal 4,6).

Židovská tradícia si osvojila myšlienku, že Eliáš sa vráti osobne ako predzvesť Mesiáša (porovnaj s textami Mat 17,10 a Mar 6,15). Nová zmluva predstavuje Jána Krstiteľa ako naplnenie tohto proroctva (Mat 11,14.15; Luk 1,17).

`Ako rozumieš predpovedi, že prichádzajúci Eliáš „obráti srdcia“?`

Tieto texty majú rôzne aplikácie: (1) Odkazujú na zmierenie Božieho ľudu s Hospodinom. Boh ako Otec (Iz 63,16) sa odvrátil od svojho hnevu voči svojim deťom (Mich 7,18.19) a volá ich naspäť k sebe (Iz 44,22; Mal 3,7). (2) Hovoria o spojení novej generácie s predchádzajúcimi vernými nasledovníkmi prostredníctvom obnovy zmluvy. V Starej zmluve opakovane zaznieva prorocká výzva Božiemu ľudu, aby nasledoval vieru patriarchov. Otázka, či zem zostane požehnaným miestom, priamo súvisela s vernosťou Božieho ľudu zmluve (5Moj 4,29–31). (3) Tieto texty ukazujú na obnovu a uživenie rodinných vzťahov. Vzťahy medzi rodičmi a deťmi sú praktickým vyjadrením zmluvnej vernosti Bohu. A navyše, kvalita vzťahov medzi rodičmi a deťmi je úzko prepojená s Božím požehnaním, a tým aj dedením zeme (Prísl 2,21).

`Ako súvisí obnova nášho vzťahu s Bohom s obnovou rodinných vzťahov? Prečo stojí obnovenie vzťahu s Bohom na prvom mieste?`