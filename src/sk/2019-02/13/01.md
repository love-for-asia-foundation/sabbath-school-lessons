---
title:  Rodina a čas konca
date:   22/06/2019
---

### Texty na tento týždeň
Mal 3,23.24 (Mal 4,5.6; Roh); Mat 11,14.15; 17,10; 1Kráľ 16,29–17,24; 1Kráľ 18,20–45; Mat 3,2
> <p>Základný text</p>
> 23Ja vám pošlem proroka Eliáša, prv ako príde veľký a hrozný deň Hospodina. 24On obráti srdce otcov k synom a srdce synov k otcom, aby som pri svojom príchode neuvalil na zem kliatbu.  (Mal 3,23.24)

Svoj život žijeme v rôznych etapách, obdobiach. Niektoré úseky nášho života pokladáme za dobré a úspešné, iné vnímame ako ťažké alebo smutné. Cez niektoré životné etapy prechádzajú rodiny nedotknuté a pevné (alebo dokonca posilnené), inokedy sú krehké, vyčerpané (alebo dokonca zničené).

Nech sa práve teraz nachádzame v akomkoľvek období alebo stave – či už ako jednotlivci, alebo ako rodina – môžeme a potrebujeme žiť vo svetle Božích zasľúbení, držať sa ich celým srdcom a celou dušou a silou, pretože sú vlastne našou jedinou nádejou. Ale akou úžasnou nádejou sú! Božie slovo vyžaruje zasľúbenia, na ktoré sa – bez ohľadu na našu konkrétnu aktuálnu situáciu – môžeme spoliehať, môžeme sa na ne odvolávať a prosiť, aby sa stali realitou v našom osobnom živote, v živote našich milovaných, v živote našej rodiny a cirkvi.

V tejto poslednej lekcii sa budeme venovať niektorým biblickým príbehom, zasľúbeniam a skúsenostiam v rôznom kontexte. Budeme sa snažiť nájsť poučenia pre náš každodenný život – a to bez ohľadu na situáciu, v ktorej sa práve nachádzame. Veď nech už sme ktokoľvek, nech sa nachádzame kdekoľvek a nech sme v akejkoľvek etape nášho života, veľmi pravdepodobne prežívame obavy, ťažkosti a zápasy. Našťastie, uctievame Boha, ktorý nielenže presne rozumie tomu, čo prežívame, ale je väčší než všetky naše ťažkosti a trápenia.