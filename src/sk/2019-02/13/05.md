---
title:  Obrátiť srdcia k Jordánu
date:   26/06/2019
---

> <p></p>
> 35Na druhý deň Ján zasa stál s dvomi zo svojich učeníkov, 36a keď zbadal Ježiša, ktorý šiel okolo, povedal: Hľa, Baránok Boží! 37Tí dvaja učeníci počuli, čo hovorí, a šli za Ježišom.  (Ján 1,35–37)

> <p></p>
> 27Ján mu odpovedal: Človek si nič nemôže vziať sám, ak mu to nebolo dané z neba. 28Vy všetci mi môžete dosvedčiť, že som povedal: Ja nie som Mesiáš, ale som poslaný pred ním. 29Kto má nevestu, je ženích. Ženíchov priateľ, ktorý stojí a počúva ho, sa veľmi raduje zo ženíchovho hlasu. Tá moja radosť je úplná. 30On musí rásť a ja sa musím umenšovať.  (Ján 3,27–30)

Spolu s predpoveďou anjela Gabriela (Luk 1,17) a Ježišovým potvrdením, že Ján Krstiteľ je zasľúbený Eliáš (Mat 11,14; 17,12.13), evanjeliá na rôznych miestach dosvedčujú, že Ján bol „poslom“, ktorý mal pripraviť cestu Pánovi (Mat 11,10; Mar 1,2; Luk 7,27; pozri aj Mal 3,1).

`Uvažuj o hlavných aspektoch Jánovho posolstva. Ján Krstiteľ mal svojím posolstvom „obrátiť srdcia otcov k deťom a neposlušných k múdrosti spravodlivých“. Ako sa to malo udiať? (Pozri Mat 3,2.8; 14,4; Mar 1,4; Luk 3,3.8.9.11.13.14.)`

Tak ako hospodár, ktorý orie tvrdú zem, aby ju pripravil na sejbu, Ján pranieroval hriech a vyzýval hriešnikov, aby činili pokánie. Ľudská prirodzenosť je taká, že bez sebaskúmania a bez uvedomenia si svojho skutočného stavu človek necíti potrebu niečoho lepšieho. Jánovo posolstvo obracalo ľudí k svätosti Božích požiadaviek. Jeho poslucháči si tak mohli uvedomiť, že potrebujú dokonalú Božiu spravodlivosť. Úprimné pokánie je vždy spojené s pokornou prosbou o to, aby nás Boh zmenil. Ján Krstiteľ odhaľoval plytké a sebecké pokrytectvo tých, čo sa hrdo pokladali za Abrahámove deti. Snažil sa ukázať na hlbší zmysel viery ich otcov.

`Uvažuj nad textami Ján 1,35–37 a 3,27–30. Akým spôsobom bolo Jánovo posolstvo prípravou cesty pre Ježiša?`

Jánovi bolo ukázané, že Ježiš je Baránok Boží. Keď takto predstavil Ježiša (Ján 1,29.36), doslova obrátil srdcia ľudí k Ježišovi. Učeníci Jána Krstiteľa – Ondrej a Ján (pisateľ evanjelia, ktorý zaznamenal aj udalosti onoho dňa) – opustili Krstiteľa a stali sa Ježišovými učeníkmi. Eliášovo posolstvo nepoukazovalo len na potrebu činiť pokánie, ale aj rozpoznalo toho, ktorý zachraňoval od hriechu, oduševňovalo ľudí a predstavovalo ho ľuďom.

`Keby mal Ján Krstiteľ vstúpiť do tvojej domácnosti, čo by ti asi povedal? Ako by vyzeralo jeho posolstvo pre vašu rodinu?`