---
title:  Opätovné stretnutie rodiny
date:   24/06/2019
---

> <p></p>
> 17Potom ochorel syn domácej panej. Jeho choroba bola natoľko vážna, že sa uňho nejavili známky života. 18Eliášovi vyčítala: Čo si sa zastarel do mňa, Boží muž? Prišiel si mi pripomenúť vinu a usmrtiť mi syna? 19Eliáš jej povedal: Daj mi svojho syna! Potom jej ho vzal z lona a vyniesol ho do hornej miestnosti, kde býval. Uložil ho na svoje lôžko 20a volal k Hospodinovi: Hospodin, Bože môj, chceš azda i na vdovu, u ktorej som hosťom, uvaliť nešťastie, keď jej usmrcuješ syna? 21Potom sa tri razy sklonil nad dieťaťom a volal k Hospodinovi: Hospodin, Bože môj, oživ, prosím, toto dieťa. 22Hospodin vypočul Eliáša, život sa vrátil do dieťaťa a ožilo. 23Nato vzal Eliáš to dieťa, preniesol ho z hornej miestnosti dnu a odovzdal ho jeho matke. Povedal: Pozri, tvoj syn žije!  (1Kráľ 17,17–23)

Zavedenie uctievania Baála, o ktoré sa pričinila Ízebel (Jezábeľ), sidónska manželka kráľa Achába, urýchlilo morálny úpadok Izraelitov. Božie zásady, podľa ktorých boli manželstvo, rodina a sexualita darom a mali budovať medziľudské vzťahy a odzrkadľovať Stvoriteľovu lásku, boli zatienené takými praktikami, ako prostitúcia, nedovolené spájanie sexuality s bohoslužbou a inými zvrátenosťami. Do takejto situácie prekvitajúcej modloslužby a všeobecného odpadnutia od Boha vstúpil Eliáš. Už samotné jeho meno „Hospodin [Jahve] je môj Boh“ znelo ako pokarhanie uctievateľom Baála.

`Prečítaj si 1Kráľ 16,29–17,24. Aká bola Eliášova skúsenosť s ničením pohanských povier a prinášaním nového života do rodín? (Pozri aj Luk 4,25.26.)`

Keď Eliáš ohlásil kliatbu sucha nad krajinou, stal sa z neho štvanec. Boh ho ukryl na nečakanom mieste – u chudobnej vdovy v sidonskej Sarepte, neďaleko rodného mesta kráľovnej Ízebel. Eliáš podrobil vdovu ťaživej skúške. Chcel, aby z poslednej múky a z posledného oleja urobila posúch a priniesla mu ho – a budúcnosť nechala na Hospodina. Jej viera sa stala povestnou a o stáročia neskôr ju chválil aj Ježiš (Luk 4,26). A keď sa ani po mnohých dňoch nevyprázdnil hrniec s múkou ani nádoba s olejom, žena začala viac rozumieť Eliášovmu Bohu. Potom sa však stala tragédia: jej jediný syn náhle ochorel a zomrel. Žena v zármutku a hneve Eliášovi vyčítala: „Čo si sa zastarel do mňa, Boží muž? Prišiel si mi pripomenúť vinu a usmrtiť mi syna?“ (1Kráľ 17,18; pozri aj Jer 19,5 a Mich 6,7) Žena takýmto spôsobom vyjadrila pohanské náboženské uvažovanie, ktoré sa teraz šírilo aj Izraelom. Podľa neho si hriech človeka vyžadoval obeť dieťaťa.

`Ako ovplyvnilo opätovné stretnutie so vzkrieseným synom duchovnú skúsenosť fenickej ženy? Čo sa môžeme naučiť z jej vyznania? Pozri 1Kráľ 17,24.`

Ženina odpoveď odhaľuje účinnosť Eliášovho posolstva. V srdci človeka sa rodí viera v Boha a v jeho Slovo, keď Jeho moc prináša život a opätovne spája rodinu. Dnes mnohí ľudia síce súhlasia s učením, ktoré počujú, ale vo svojej náboženskej skúsenosti sú vlažní. Keď však Božie pravdy prežívame osobne a v domácom spoločenstve nastane oživenie a obnova, potom naše srdcia prežijú silné vedomie dôvery.

`Na ktoré opätovné stretnutia čakáte vo vašej rodine? Ktoré Božie zasľúbenia ti v tomto kontexte dávajú nádej?`