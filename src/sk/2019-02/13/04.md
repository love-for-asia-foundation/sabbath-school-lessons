---
title:  Obrátiť srdcia k oltáru
date:   25/06/2019
---

> <p></p>
> Vtedy povedal Eliáš všetkému ľudu: Pristúpte ku mne! Všetok ľud k nemu pristúpil a on dal do poriadku zrúcaný Hospodinov oltár.  (1Kráľ 18,30)

`Prečítaj si text 1Kráľ 18,20–45. Zaznamenaj si podstatu príbehu opísaného v týchto veršoch. Hoci kontext je úplne iný, ako by sa mohli princípy z tohto príbehu uplatňovať v živote rodiny?`

Na vrchu Karmel Eliáš túžobne očakával, že jeho národ obnoví zmluvu s Hospodinom a že sa vráti k viere svojich otcov. Dúfal, že takáto zmena prinesie uzdravenie do ich životov, rodín a krajiny.

Čas večernej obete. Po tom, ako pohanskí kňazi zlyhali vo svojom úsilí zapáliť prinesenú obeť, prišiel na rad Eliáš. Prorok pôsobil a konal rozvážne. Večerný čas, keď prišiel na rad Eliáš, poukazoval aj na Boží vykupiteľský plán predstavený vo svätyňovej službe (pozri 2Moj 29,41). Eliášova výzva „Pristúpte ku mne!“ (1Kráľ 18,30) nám pripomína spôsob, akým Spasiteľ k sebe pozýval hriešnikov (pozri Mat 11,28). Rodičia, ktorí sa trápia nad svojhlavým konaním svojho dieťaťa, môžu mať istotu, že Boh ho miluje rovnako veľkou láskou, ako miloval Izraelitov. Boh neustále vynakladá úsilie, aby k sebe pritiahol spurných a vzdorovitých.

Eliáš sa sústredil na Hospodinov oltár. Dnešným ekvivalentom by mohla byť skutočnosť, že Ježiš a jeho zachraňujúca milosť sú vyzdvihnuté v živote rodín. Rodinná pobožnosť je príležitosťou modliť sa k Bohu, hovoriť si navzájom o Ježišovi a jeho učení, o tom, ako sa jeho konanie prejavilo v ten deň u jednotlivých členov rodiny. Spoločne nanovo prijímať jeho dar spasenia. 

Odpoveď z nebies, ktorú Eliáš očakával, mala byť signálom, že Boh prijal svoj národ opäť k sebe. V 1Kráľ 18,37 sa Eliáš modlí: „Odpovedz mi, Hospodin, odpovedz, aby tento ľud spoznal, že ty, Hospodin, si Boh a znovu si získavaš ich srdce.“ Nemôžeme svoje srdcia obrátiť k Bohu – môžeme len odpovedať na jeho milosť, ktorú nám ponúka zdarma.

Všetko stravujúci oheň nedopadol na hriešnikov, ale na obeť. Boh tak poukázal na Ježiša: „Toho, ktorý nepoznal hriech, urobil za nás hriechom, aby sme sa v ňom stali Božou spravodlivosťou.“ (2Kor 5,21) Ľudia na Božie konanie odpovedali oslavou a vyznaním. Falošní proroci na Božiu milosť neodpovedali, preto boli popravení. A potom dopadol osviežujúci dážď, ktorý ukončil prekliatie krajiny.

`V akom stave je tvoj rodinný „oltár“? Akým spôsobom môžeš „prebudovať“ svoj oltár – ak potrebuje nejakú zmenu?`