---
title:  Obrátiť srdcia k posledným dňom
date:   27/06/2019
---

> <p></p>
> On [Ján] sám pôjde pred ním [Pánom] v Eliášovom duchu a v jeho sile, aby obrátil srdcia otcov k deťom a neposlušných k múdrosti spravodlivých, a pripravil tak Pánovi dokonalý ľud.  (Luk 1,17)

Ako adventisti siedmeho dňa sa v určitom zmysle vidíme v úlohe Jána Krstiteľa. Kazateľ obnovy a pokánia pripravoval cestu pre prvý Kristov príchod. My ako hnutie sa usilujeme o to isté v súvislosti s druhým príchodom.

`Na modlitbe uvažuj o texte Lukáš 1,17. Ako tieto slová vystihujú naše posolstvo?`

Prostredníctvom kríža nebeský Otec obrátil srdcia svojich detí späť k sebe. Zároveň obrátil ich srdcia aj navzájom voči sebe. Úlohou veriacich sa stala služba zmierenia. Prosili a vyzývali ostatných, aby sa zmierili s Bohom (2Kor 5,18–21; pozri aj Ef 2,11–18) a stali sa ľuďmi naplnenými milosťou, prostredníctvom diela Ducha, ktorý v nich niesol svoje ovocie lásky.

Svet nevyhnutne potrebuje prejavy nesebeckej starostlivosti, trvalej oddanosti a neochvejnej vernosti Bohu. Práve takéto prejavy môžu prostredníctvom Božej milosti prinášať kresťanské rodiny. Zároveň však musíme mať na pamäti, že posolstvo, ktoré hlásame svetu, sa vzťahuje aj na nás. Kým sa v našom strede nezjavia princípy evanjelia, jednoty, lásky a sebaobetovania, budeme pri hlásaní tohto posolstva bezmocní. Ani tie najvýrečnejšie kázania a logické biblické výklady nestačia. Svet potrebuje vidieť v našich životoch (rodinný život nevynímajúc) prejavy pokánia, obráteného srdca, lásky a oddanosti tomu, čo hlásame. Kázania Jána Krstiteľa veľkou mocou premieňali životy jeho poslucháčov. My môžeme robiť to isté prostredníctvom Božej milosti – ale len do takej miery, do akej sme ochotní s Bohom spolupracovať.

Prostredníctvom Ježiša sme súčasťou nebeskej rodiny (Ef 3,15). A nech už žijeme sami alebo v mnohopočetnej rodine, sme povolaní byť svedkami Boha, ktorému slúžime. A nič nemôže naše svedectvo urobiť efektívnejším než ukázať svetu, čo môže vykonať rodina bez ohľadu na svoju veľkosť.

`Ako môžeš svojim najbližším a najmilovanejším prejaviť, že ich máš rád a staráš sa o nich?`