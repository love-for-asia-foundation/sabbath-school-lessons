---
title:  'Príslovia: Prejavy milosrdenstva'
date:   25/07/2019
---

> <p></p>
> 22Nezdieraj bedára, lebo je chudobný, a nešliap po biednom v bráne, 23lebo Hospodin sa ujme ich sporu a okradne o život ich okrádačov.  (Prísl 22,22.23)

Kniha Príslovia je zbierkou múdrostí a výrokov, ktoré sa dotýkajú rôznych oblastí a tém ľudskej skúsenosti. Okrem iného tu nachádzame úvahy a poznámky týkajúce sa chudoby a bohatstva, spokojnosti a nespokojnosti, spravodlivosti a nespravodlivosti. V živote sa často stretávame so situáciami, ktoré sú nejednoznačné a komplikované. Príslovia nás upozorňujú na rôzne okolnosti a rozhodnutia, ktoré ovplyvňujú náš život. Aj keď sa snažíme zostať Bohu verní, často sme postavení pred zložité voľby.

`Prečítaj si a uvažuj o týchto veršoch: Príslovia 10,4; 13,23.25; 14,31; 15,15.16; 19,15.17 a 30,7–9. Čo tieto verše hovoria o bohatstve, chudobe a pomoci ľuďom v núdzi?`

Príslovia zdôrazňujú, že Bohu ležia na srdci chudobní a zraniteľní – a záleží mu na nich. Ľudia sa môžu v biede a problémoch ocitnúť z rôznych dôvodov – zložité okolnosti, zlé rozhodnutia, zneužívanie a vykorisťovanie. Nech už je príčinou ich ťažkostí čokoľvek, Hospodin je stále predstavený ako Stvoriteľ (pozri Prísl 22,2) a Ochranca (pozri Prísl 22,22.23). Ľudia v ťažkostiach nesmú byť nikdy utláčaní alebo zneužívaní – nech už sa dopustili akejkoľvek chyby.

Hoci Príslovia ponúkajú lepší život prostredníctvom múdrych rozhodnutí a poslušnosti Bohu, bohatstvo nemusí byť len výsledkom Božieho požehnania. Vernosť Bohu je vždy vnímaná ako niečo dôležitejšie a prospešnejšie než materiálny profit: „Lepšie je málo získané spravodlivo, ako veľké zisky nadobudnuté neprávom.“ (Prísl 16,8)

Ďalšou dôležitou témou Prísloví je slušnosť a čestné konanie v obchode, podnikaní, vládnutí a vykonávaní spravodlivosti (pozri Prísl 14,5.25; 16,11–13; 17,15; 20,23; 21,28; 28,14–16). Kniha Príslovia sa nezameriava len na život jednotlivcov, ale ponúka aj hlbšie pochopenie, akým spôsobom by mala fungovať spoločnosť ako celok, aby prinášala osoh všetkým – a zvlášť tým, ktorí potrebujú ochranu. Okrem iného tu môžeme nájsť pripomienku, že tí, čo spravujú a vedú spoločnosť, mali by tak robiť s Božou pomocou (pozri Prísl 8,15.16) a mali by konať ako tí, čo prinášajú Božiu milosť a Jeho milosrdenstvo ľuďom, ktorí sú v núdzi.

`Je pomerne ľahké spolucítiť s ľuďmi, ktorí sa nachádzajú v zlej alebo zložitej situácii. Ako môžeme v takejto situácii premeniť naše „pocity“ na „konanie“?`