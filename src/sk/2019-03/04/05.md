---
title:  Chodenie s Bohom
date:   24/07/2019
---

> <p></p>
> 5Blahoslavený ten, komu pomáha Boh Jákoba, kto sa spolieha na Hospodina, svojho Boha. 6On utvoril nebo, zem, more a všetko, čo je v nich. On zachováva vernosť naveky. 7On obhajuje právo utláčaných, hladným dáva chlieb. Hospodin vyslobodzuje väzňov. 8Hospodin dáva slepým zrak, Hospodin dvíha skľúčených, Hospodin miluje spravodlivých. 9Hospodin chráni cudzincov, ujíma sa siroty a vdovy, ale marí zámery bezbožníkov.  (Žalm 146,5–9)

Keď prechádzame knihu Žalmy, čoraz silnejšie v nej zaznieva volanie na Božiu slávu. Posledných päť žalmov sa začína priamou a jednoduchou výzvou chváliť Hospodina. Prvý z týchto žalmov (Žalm 146) sa však zameriava aj na Boží záujem o chudobných a utláčaných ako na primárny dôvod oslavovať Boha.

`Prečítaj si Žalm 146. Aké posolstvo v ňom zaznieva pre teba? Na čo je položený dôraz vo veršoch 146,5–9?`

Ako je isté, že Boh je Stvoriteľ sveta (pozri Ž 146,6), tak tento Žalm hovorí aj o skutočnosti, že Boh neustále koná na tomto svete – súdi, sýti, vyslobodzuje, uzdravuje, pomáha, ochraňuje a stará sa. Táto jeho činnosť je zameraná na ľudí, ktorí jeho pomoc potrebujú. Takýto pohľad na Boha je nesmierne inšpirujúci – Boh koná v našich životoch, spoločenstvách a na celom svete.

Niekedy sa môžeme domnievať, že ľuďom v núdzi máme pomáhať, lebo Boh to prikázal. V Žalme 146 sa však dozvedáme, že je to niečo, čo Boh už robí – a my sme teda prizvaní, aby sme sa k nemu v tejto pomoci pridali. Keď sa usilujeme bojovať proti chudobe, útlaku a chorobám, potom v skutočnosti spolupracujeme s Bohom a pomáhame mu napĺňať jeho ciele. Akú väčšiu výsadu by sme mohli získať, než že spolupracujeme s Bohom v uskutočňovaní toho, o čom sa tak inšpiratívne hovorí v Žalme 146?

Ak sa však pripojíme k Božiemu konaniu, sami z toho môžeme profitovať. Kresťania často hovoria, že „hľadajú Boha“ a túžia mať s ním bližší vzťah. Verše ako Ž 146,7–9 (a mnoho ďalších v celom Písme) naznačujú, že jedným zo spôsobov, ako „nájsť Boha“ je pripojiť sa k tomu, čo on sám koná. Ak teda Boh pozdvihuje chudobných, chorých a utláčaných, ako o tom hovorí Žalm 146, potom naše úsilie pomáhať ľuďom v núdzi je faktickou spoluprácou s Bohom. „Kristus prišiel na túto zem žiť a pracovať medzi chudobnými a trpiacimi. Im venoval najviac svojej pozornosti. A dnes prostredníctvom svojich detí navštevuje chudobných, núdznych, zmierňuje súženie a uľavuje trpiacim. Ak by nebolo biedy a utrpenia, potom by sme nemali ako rozumieť milosrdenstvu a Božej láske, nechápali by sme, aký zhovievavý a súcitný je nebeský Otec. Evanjelium nikdy lepšie nevyjadrí podstatu lásky, než keď sa dostane do tej najchudobnejšej a najbiednejšej oblasti.“ (7T 226)

`Aká je tvoja skúsenosť s myšlienkou, že sme Bohu bližšie, keď druhým pomáhame a slúžime?`