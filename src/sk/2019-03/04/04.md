---
title:  Kráľovské rozhodnutie
date:   23/07/2019
---

> <p></p>
> 5Kto tajne ohovára blížneho, toho umlčím. Kto má pyšné oči a naduté srdce, toho neznesiem. 6Zrak upieram na verných v krajine, aby bývali so mnou. Kto chodí bezúhonne, ten mi bude slúžiť. 7V mojom dome nebude bývať ten, kto koná úskočne. Kto klame, predo mnou neobstojí.  (Žalm 101,5–7)

`Prečítaj si Žalm 101. Aké dôležité rady si z neho môžeš vziať pre svoje vlastné konanie a postoje – nech už je tvoja zodpovednosť v spoločnosti akákoľvek?`

Žalm 101 je napísaný z pozície kráľa, teda z pohľadu človeka zodpovedného za celý národ. Predpokladá sa, že autorom je samotný Dávid a že tento žalm vznikol v prvých rokoch jeho kraľovania nad Izraelom. Súčasťou textu môžu byť aj sľuby, ktoré dal ako kráľ na začiatku svojej vlády. Počas obdobia, keď bojoval za Saula a neskôr sa pred ním ukrýval ako utečenec, Dávid na vlastnej koži okúsil, aké škody môže spôsobiť národu aj vlastnej rodine kráľ, ktorý sa dostane na scestie. Dávid sa rozhodol, že on sám bude iným typom vládcu národa.

Asi len málokto z nás sa stane politickým lídrom, ale každý máme v živote postavenie, v ktorom môžeme ovplyvňovať a povzbudzovať iných ľudí – v práci, v škole, v rodine, v susedstve alebo napríklad v zborovom spoločenstve. Ellen Whiteová v súvislosti s naším vplyvom napísala: „Dávidove sľuby zaznamenané v Žalme 101 by mali byť sľubmi každého, na kom spočíva zodpovednosť za vplyv v domove.“ (Counsels to Parents, Teachers, and Students, str. 119)

Vždy, keď máme možnosť, mali by sme byť pripravení obhajovať a presadzovať tieto princípy u ľudí, ktorí sú vo vedúcom postavení. A každý z nás by mal vo svojej sfére vplyvu aplikovať princípy, o ktorých hovorí Dávid vo svojom Žalme. Je to cesta, ako byť požehnaním pre druhých.

Na začiatku žalmu Dávid vzdáva česť Bohu za jeho milosť a spravodlivosť (Ž 101,1), ktoré sú základom pre všetko, o čo sa chcel Dávid ako kráľ usilovať. Túžil sa naučiť, ako vo svojom živote a vláde praktizovať a presadzovať milosrdenstvo a právo. Aby sa mu to podarilo, musel odolávať pokušeniu konať nepoctivo, bezzásadovo a egoisticky. To všetko sú nástrahy, ktoré číhajú na každého človeka vo vedúcej funkcii, respektíve na toho, komu je zverená zodpovednosť rozhodovať o iných.

Dávid si uvedomoval potrebu mať radcov, ktorí by mu pomáhali konať správne a robiť dobré rozhodnutia. Preto sľubuje, že bude hľadať spoľahlivých radcov a ustanovovať dôveryhodných úradníkov. Milosť a spravodlivosť mali charakterizovať nielen jeho vlastné konanie, ale aj činy jeho spolupracovníkov.

`Možno nie sme v pozícii tých, čo si v zamestnaní vyberajú radcov a spolupracovníkov. Ako si však môžeme vybrať ľudí, ktorí nám pomôžu žiť (alebo aj viesť) spravodlivo a milosrdne?`