---
title:  'Žalmy: Piesne nádeje pre utláčaných'
date:   21/07/2019
---

> <p></p>
> 10Hospodin je útočiskom utláčanému, útočiskom v čase súženia. 11V teba dúfajú tí, čo poznajú tvoje meno, veď ty, Hospodin, neopúšťaš tých, čo ťa hľadajú.  (Žalm 9,10.11)

Už sme spomenuli, že Boh počuje a vidí ľudí, ktorí prežívajú bolesť a trápenie. V Žalmoch často počujeme volanie ľudí, ktorí síce vložili svoju dôveru v Boha, ale nevidia, že by sa diala spravodlivosť. Uistenie o Božej dobrote, spravodlivosti a moci sa môže strácať v skúsenosti ľudí (autorov žalmov), ktorí sú zdrvení nespravodlivosťou a útlakom.

Aj v ťažkých chvíľach zostávajú žalmy piesňami. Žalmisti aj napriek bolesti a tragédii spievajú. Ich život a ich viera ešte trvajú. Ich nádej trvá. Túžia, ba priam bytostne potrebujú, aby Boh začal konať skôr, než bude neskoro, než zlo zvíťazí, než ich utláčatelia zničia bremenom zloby, ktorým ich drvia. Takýmto spôsobom sa žalmisti snažia preklenúť priepasť medzi ich vlastnou vierou a skúškami a tragédiami, ktoré vstúpili do ich života.

`Uvažuj o texte Žalmu 9,8–14 a 14–21. Pokús sa predstaviť si okolnosti, v ktorých sa ocitol Dávid (autor tohto žalmu). Ako je v tomto texte vyjadrené napätie medzi jeho vierou v Božiu dobrotu a skúsenosťou, ktorú práve prežíva? Ako si sa uprostred náročných situácií vyrovnával s vlastnými pochybnosťami o Bohu a o svojej viere?`

Reakciou na opísané napätie v Žalmoch je nádej a viera autorov v zasľúbenia o Božej dobrote a jeho spravodlivom súde. Zlo a nespravodlivosť možno teraz vyzerajú ako víťazi, ale Boh bude súdiť hriešnikov a nespravodlivých a potrestá ich. Tí, čo prežili ústrky a stali sa obeťami hriešneho konania iných, budú napokon obnovení a uzdravení.

C. S. Lewis vo svojej knihe Úvahy nad žalmami opisuje svoje prvotné prekvapenie z toho, že autori žalmov sa opakovane domáhajú Božieho súdu a túžobne ho očakávajú. Keďže dnes mnoho čitateľov Biblie považuje súd za strašiaka alebo hrozbu, Lewis uvažuje o pôvodnom hebrejskom vnímaní súdu a píše: „Tisíce ľudí, ktoré prišli úplne o všetko a na ktorých strane stojí právo, budú napokon vypočuté. Je preto samozrejmé, že títo ľudia sa súdu neboja. Vedia, že ich prípad je nespochybniteľný – len keby mohli byť vypočutí. Keď Boh napokon príde súdiť, vypočuje ich.“ (LEWIS, C. S.: Úvahy nad žalmy. Návrat domů, Praha 2015; str. 11)

V Žalmoch môžeme nájsť nádej pre utláčaných aj v časoch dnešného utrpenia a sklamania.

`Aké je tvoje osobné vnímanie Božieho súdu? Očakávaš ho s nádejou a dôverou, alebo v súvislosti so súdom prežívaš obavy a neistotu? Zdôvodni svoje odpovede.`