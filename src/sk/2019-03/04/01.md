---
title:  Milosť a spravodlivosť v Žalmoch a Prísloviach
date:   20/07/2019
---

### Texty na tento týždeň
Žalm 9,8–11.14–21; Žalm 82; Žalm 101; Žalm 146; Prísl 10,4; Prísl 13,23.25; 30,7–9

> <p>Základný text</p>
> 3Prisúďte právo utláčanému a sirote, poníženému a chudobnému vymáhajte spravodlivosť. 4Ochráňte utláčaného, chudobného, vytrhnite ho z moci bezbožníkov!  (Žalm 82,3.4)

Knihy Žalmy a Príslovia opisujú nielen skúsenosť človeka v súvislosti s uctievaním a rôznymi náboženskými aktivitami, ale aj jeho prežívanie každodenných životných situácií. Kým kniha Príslovia ponúka širokú škálu praktických múdrostí, ktoré sa týkajú vzťahov, rodiny, podnikania a vládnutia, Žalmy sú zbierkou piesní, ktoré okrem iného pokrývajú rôzne citové a duchovné skúsenosti – od srdcervúcich nárekov po jasajúce chvály – a všetko medzi tým. Z uvedeného si môžeme všimnúť, že naša viera môže ovplyvňovať každú oblasť nášho života, pretože Bohu záleží na všetkých oblastiach nášho prežívania.

Súčasne však platí, že žiadne úprimné uvažovanie o tomto hriechom poznamenanom svete nemôže prehliadať nespravodlivosť, ktorá je hlbokou skúsenosťou ľudských bytostí. Nespravodlivosť je v Písme charakterizovaná ako niečo, o čom Boh nielen vie, ale snaží sa ju aj napraviť alebo aspoň zmierniť. Práve Hospodin je nádejou ľudí zúfalých, ľudí v bezvýchodiskovej situácii.

Aj keď sa v rozsahu tejto lekcie môžeme len sčasti dotknúť toho, čo knihy Žalmy a Príslovia hovoria o danej téme, možno vás naše štúdium inšpiruje byť aktívnejší (a iniciatívnejší) v uspokojovaní potrieb chudobných, utláčaných a slabých, ktorých je okolo nás vždy dosť a ktorým sme povinní pomáhať.