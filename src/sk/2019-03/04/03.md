---
title:  „Vstaň, Bože, súď zem“
date:   22/07/2019
---

> <p></p>
> 1Postavil sa Boh v zhromaždení bohov, uprostred bohov súdi: 2Dokedy chcete súdiť nespravodlivo a nadŕžať bezbožníkom? – Sela – 3Prisúďte právo utláčanému a sirote, poníženému a chudobnému vymáhajte spravodlivosť. 4Ochráňte utláčaného, chudobného, vytrhnite ho z moci bezbožníkov!  (Žalm 82,1–4)

`Prečítaj si Žalm 82. Ako by si zhrnul hlavnú myšlienku tohto žalmu? Ako by si ju aplikoval do dnešnej doby?`

Napriek tomu, že Boh určil Izraelitom pravidlá a usporiadanie (fungovanie) spoločnosti, v rôznych dejinných obdobiach národ zlyhával a od Božích plánov sa odklonil. Často sa stávalo, že Izraeliti sa svojou nespravodlivosťou a útlakom iných nijako neodlišovali od okolitých národov. Predstaviteľom národa – kráľom, sudcom a kňazom – išlo mnohokrát len o vlastný prospech a ich priazeň sa dala získať úplatkami. Bez možnosti domôcť sa spravodlivosti na súde boli obyčajní ľudia (najmä tí chudobní) nezriedka predmetom zneužívania a vykorisťovania.

Žalm 82 je odpoveďou na takúto situáciu. Opisuje Boha ako Najvyššieho Sudcu a zobrazuje scénu, pri ktorej súdi vodcov, a dokonca sudcov národa. Tento žalm zdôrazňuje, že ľudia s takouto zodpovednosťou v spoločnosti „majú súdiť pod Jeho vedením“ (PK 198; PK /sk/ 105). Sudcovia mali vykonávať svoju činnosť ako predstavitelia Boha a zároveň ako jeho podriadení. Podľa žalmistovho vnímania je Božia spravodlivosť vzorom, podľa ktorého má fungovať aj pozemská spravodlivosť. Nebeská spravodlivosť je zároveň meradlom, ktorým bude posudzovaná pozemská spravodlivosť – alebo tí, čo ju vykonávajú.

Žalm 82 sa končí jasným volaním, aby Boh konal (Ž 82,8), aby zasiahol a aby ukončil nespravodlivosť, ktorá sa tak bezohľadne rozmohla v celom národe. Podobne ako mnoho iných žalmov, aj tento prepožičiava hlas nemým a utláčaným, ktorých umlčal nespravodlivý systém, v ktorom museli žiť a pracovať.

V Žalme 82 zaznieva volanie k Bohu ako k Najvyššiemu Sudcovi a Zvrchovanému Vládcovi vesmíru, celej zeme a všetkých národov. Neexistuje vyššia inštancia ani autorita, na ktorej autoritu a moc by sa dalo odvolať. Je isté, že ak pozemské súdy zostanú hluché a nezastanú sa chudobných a utláčaných – čo sa dialo až príliš často –, potom je tu ešte jedna zaručená, nespochybniteľná možnosť, kde sa dá dovolať spravodlivosti.

Do nášho života môžu prísť situácie, keď sa staneme obeťami nespravodlivosti. Inokedy však môžeme my sami byť príčinou nespravodlivosti voči iným, alebo z nej dokonca profitovať. Texty ako Žalm 82 nám môžu priniesť múdrosť a hlbší pohľad na danú problematiku, nech už sme utláčaní alebo utláčatelia. Boha znepokojujú aj nespravodliví sudcovia. Aj na nich sa však pozerá ako na svoje deti a chce, aby sa rozhodli pre lepší spôsob života (pozri Ž 82,6). Bohu teda záleží aj na tých, ktorí (z rôznych príčin) stoja na strane nespravodlivosti. Ak dovolia, aby ich Boh zmenil, aj pre nich existuje nádej.

`Čo by si mohol urobiť preto, aby v tvojom okolí víťazilo dobro, spravodlivosť a pravda? Ako by si mohol pomôcť niekomu zo svojho okolia, kto prežíva bolesť a trápenie z nespravodlivosti, ktorá ho postretla?`