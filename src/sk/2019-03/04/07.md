---
title:  Podnety na zamyslenie
date:   26/07/2019
---

Prečítajte si kapitolu „Dávidove posledné roky“ z knihy Patriarchovia a proroci. Ak máte možnosť, prečítajte si aj kapitolu „Súd v žalmoch“ v knihe C. S. Lewisa Úvahy nad žalmy (Návrat domů, Praha 2015).

„V Dávidových žalmoch je vystihnutá celá škála skúseností, od hlbokého vedomia viny a sebaodsúdenia po najvznešenejšie vyznanie viery a najvrúcnejšie spoločenstvo s Bohom. Zo záznamu o Dávidovom živote je zrejmé, že hriech prináša len hanbu a žiaľ a že Božia láska a Božie milosrdenstvo prenikajú do najväčších hĺbok, z ktorých Boh dvíha kajúcneho človeka, aby vierou mohol byť prijatý medzi Božie deti. Zo všetkých ubezpečení Božieho slova je záznam o Dávidovom živote jedným z najdojímavejších svedectiev o Božej vernosti, spravodlivosti a Božom milosrdenstve.“ (PP 754; PP /sk/ 574.575)

O múdrosti v knihe Príslovia: „S týmito princípmi sa viaže prospech spoločnosti i svetských a náboženských združení. Tieto princípy chránia majetok i život. Svet vďačí Božiemu zákonu za všetko, čo umožnilo dôveru a spoluprácu.“ (Ed 137; Vých 118)

**Námety na spoločné uvažovanie**

`1.	Akým spôsobom a v akých oblastiach vnímate samých seba ako ľudí s vplyvom na iných? Ako môžete byť v tejto oblasti svojho života nositeľmi spravodlivosti a milosrdenstva?`

`2.	Uvažujte o spoločenskej štruktúre našej spoločnosti. Ako môžete v rámci existujúceho systému pracovať (konať) v prospech zlepšenia osudu tých, čo sa nachádzajú v núdzi?`

`3.	Prečo sú princípy spravodlivosti a poctivosti také dôležité na budovanie silnej spoločnosti?`

`4.	Kniha Príslovia sa zameriava na múdrosť, ktorá nám umožní žiť lepší život. Čo vám toto poznanie hovorí o tom, aký je Boh?`

**Zhrnutie**

Žalmy a Príslovia sú dve biblické knihy, ktoré sa okrem iného zameriavajú na problematiku toho, ako žiť verne a čestne napriek tomu, čo nás v živote stretáva a čomu musíme čeliť. Obe knihy ponúkajú hlbší pohľad na Božie plány pre ľudskú spoločnosť a jeho mimoriadny záujem o chudobných a utláčaných. Volanie v žalmoch a múdrosť v prísloviach naznačujú, že Boh vie o situácii človeka a zasahuje, aby chránil tých, ktorí sú tak často prehliadaní a zneužívaní. A ak sa do niečoho takého púšťa Boh, potom by sme ani my nemali zostať bokom a mali by sme v tom rozpoznať aj svoje poslanie.