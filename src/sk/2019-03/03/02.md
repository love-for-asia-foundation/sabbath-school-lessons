---
title:  Manna pre každého
date:   14/07/2019
---

> <p></p>
> 16Toto je to, o čom Hospodin prikázal: Nech si každý nazbiera toľko, koľko potrebuje na jedenie. Každý si naberie podľa počtu osôb v stane, ómer na osobu. 17Izraeliti tak aj urobili; niekto nazbieral viac, iný menej. 18Potom odmeriavali ómerom. Ten, kto nazbieral mnoho, nemal nadbytok. Kto nazbieral málo, nemal nedostatok. Každý nazbieral toľko, koľko potreboval.  (2Moj 16,16–18)

Generácie Hebrejov prežili život v egyptskom zajatí pod veľkým sociálnym útlakom. To celý národ výrazne ovplyvnilo. Boh preto túžil pozdvihnúť čerstvo vyslobodených Izraelitov a poukázať im na lepší spôsob života. Okrem iného im dal zákony, ktoré mali napomôcť čo najlepšiemu fungovaniu ich nového spoločenstva. Jeden z prvých krokov tohto procesu sa dial prostredníctvom praktického a poučného „podobenstva“.

V priebehu štyridsiatich rokov putovania po púšti sa so železnou pravidelnosťou opakovali viditeľné dôkazy Božej starostlivosti, ktoré sa stali súčasťou života celého spoločenstva. Išlo o nebeský pokrm, mannu, ktorá sa pravidelne zjavovala (a nezjavovala) na zemi okolo tábora Izraelitov.

`Uvažuj o texte 2Moj 16,16–18. Ako rozumieš spôsobu, akým mali Izraeliti zbierať mannu? Na čo je v týchto veršoch položený dôraz?`

V 2Kor 8,10–15 sa Pavol nepriamo odvoláva na slová z 2. Mojžišovej ako na príklad, ktorým by sa kresťania mali riadiť pri svojom dávaní: „[A]by váš terajší prebytok pomohol im v nedostatku a aby ich prebytok pomohol v nedostatku vám, čím sa dosiahne rovnosť.“ (2Kor 8,14).

Izraeliti sa mali z každodenného prídelu manny naučiť, že Boh dáva dostatok pre každého človeka a pre celé stvorenie. Rovnaký princíp by sme si mali osvojiť aj my. Ak si vezmeme len toľko, koľko potrebujeme, a o náš nadbytok sme pripravení rozdeliť sa s ostatnými, potom bude mať každý dostatok a o každého bude postarané. Ak si na každý deň vezmeme len toľko, koľko potrebujeme, vyjadrujeme tým dôveru, že aj ďalší deň prinesie dostatok. Utláčaní ľudia, medzi ktorých patrili aj Izraeliti v egyptskom zajatí, mali tendenciu zameriavať sa na vlastné prežitie. Boh im však chcel ukázať, ako vyzerá život založený na dôvere, štedrosti a dávaní.

Takéto konanie malo však ešte jeden významný rozmer. Každý piatok sa zjavovala dvojnásobná dávka manny. V tento deň – a len v tento deň – mali ľudia v príprave na sobotu nazbierať dvojnásobný objem manny. Takéto mimoriadne zaopatrenie súvisiace so sobotou bolo pre Izraelitov len ďalším spôsobom, ako sa naučiť Bohu dôverovať. Dvojnásobný diel manny, čin Božej milosti, umožnil Izraelitom naplno prežívať odpočinok, ktorý im Hospodin zasľúbil v súvislosti so sobotným dňom.

`Ako by sa dal princíp „aby váš terajší prebytok pomohol im v nedostatku a aby ich prebytok pomohol v nedostatku vám, čím sa dosiahne rovnosť“ mohol aplikovať vo vašom spoločenstve, prípadne v celej spoločnosti?`