---
title:  Sobotný odpočinok pre zem
date:   18/07/2019
---

> <p></p>
> 3Šesť rokov obsievaj svoje role, šesť rokov orezávaj svoju vinicu a zberaj jej úrodu. 4V siedmom roku nech krajina odpočíva, nech má odpočinok, Hospodinov odpočinok. Neobsievaj svoje pole ani neorezávaj svoju vinicu. 5Nezožni, čo ti samo vyrástlo po žatve, neoberaj strapce svojej vinice, ktorú si neorezal, pôda bude rok odpočívať. 6Vďaka odpočinku pôdy budeš mať pokrm ty, tvoj sluha, tvoja slúžka, tvoj pomocný robotník i cudzinec, ktorý býva u teba. 7Aj tvoj dobytok a zvieratá, čo sú v tvojej krajine, budú mať všetku jej úrodu za pokrm.  (3Moj 25,3–7)

Ako sme si ukázali, sobota bola neoddeliteľnou súčasťou života Izraelitov. Ale princípy sa netýkali len jedného dňa každý týždeň. Zahŕňali v sebe aj mimoriadny odpočinok každý siedmy rok a tiež jubilejný rok po siedmich sedemročných obdobiach, ktorý sa konal každý päťdesiaty rok.

`Uvažuj o texte 3Moj 25,1–7. Čo je na tomto type pokynov pozoruhodné? Akým spôsobom by sa tieto princípy mohli stať súčasťou tvojho života a tvojej práce?`

Sobotný rok umožňoval, aby poľnohospodárska pôda ležala jeden rok úhorom. Ide o pozoruhodný čin správcovstva pôdy a múdrosť takéhoto konania je v poľnohospodárstve všeobecne známa.

Siedmy rok mal veľký význam aj pre otrokov (pozri 2Moj 21,1–11). V prípade, že sa Izraeliti ocitli v takej veľkej núdzi, že museli samých seba predať do otroctva, na siedmy rok mali byť oslobodení. Aj nezaplatené dlhy mali byť na konci sedemročného obdobia zrušené (pozri 5Moj 15,1–11).

Podobne ako sa Izraeliti spoliehali na Božie konanie a jeho starostlivosť pri manne na púšti, aj skutočnosť, že každý siedmy rok nesiali a nechali pole úhorom, bolo prejavom dôvery v Boha; dôvery, že úroda z predchádzajúceho roka a to, čo sa samo urodí na poliach, im bude stačiť na živobytie. Obdobne, prepustenie otrokov a zrušenie dlhov bolo nielen činom milosrdenstva, ale aj prejavom ich dôvery, že Boh sa o nich postará . Dá sa povedať, že ľudia sa mali naučiť, že nikoho nepotrebujú vykorisťovať alebo zneužívať, aby si zabezpečili vlastné živobytie.

Princípy a model soboty boli úzko prepojené so štruktúrou a s fungovaním celého spoločenstva Izraelitov. Aj súčasné zachovávanie soboty by malo byť duchovnou skúsenosťou, ktorá zmení a ovplyvní celý náš život. Dalo by sa povedať, že v praktickom zmysle je sobota jedným zo spôsobov, ako žiť podľa Ježišovho príkazu hľadať najprv jeho kráľovstvo: „Váš nebeský Otec predsa vie, že to všetko potrebujete... a toto všetko sa vám pridá.“ (Mat 6,32.33)

`Akým spôsobom ovplyvňuje svätenie soboty zvyšných šesť dní tvojho týždňa? Ak je človek od nedele do piatku chamtivý, sebecký a bezcitný, aký význam potom má, že taký „nie je“ v sobotu? (Alebo inak povedané, môže človek nebyť taký v sobotu, ak je taký po celý zvyšok týždňa?)`