---
title:  Posolstvo soboty
date:   15/07/2019
---

> <p></p>
> 11Veď Hospodin za šesť dní utvoril nebo a zem, more a všetko, čo je v nich, a siedmy deň odpočíval. Preto Hospodin požehnal deň sobotného odpočinku a posvätil ho.  (2Moj 20,11)

> <p></p>
> Pamätaj, že si bol otrokom v Egypte a že ťa Hospodin, tvoj Boh, odtiaľ vyviedol mocnou rukou a vystretým ramenom. Preto ti Hospodin, tvoj Boh, prikázal zachovávať deň sobotného odpočinku.  (5Moj 5,15)

`Uvažuj o textoch 2Moj 20,8–11 a 5Moj 5,12–15. Ako sa tieto dve verzie prikázania o sobote navzájom dopĺňajú?`

Pamätanie si je dôležitou súčasťou vzťahu, ktorý chce Boh obnoviť so svojím ľudom. Je to vzťah zameraný na to, že Hospodin je naším Stvoriteľom a Vykupiteľom. Obe tieto roly sú predstavené v dvoch verziách štvrtého prikázania. Sú preto úzko späté so sobotou a s jej zachovávaním.

Keď Izraeliti vyšli z krajiny ovládanej modlárstvom a obrovským množstvom falošných božstiev, potrebovali si pripomínať, že pravý Boh je Stvoriteľ. Sobota bola na toto pripomenutie dôležitá. Všetko bolo umocnené v kontexte týždenného zásobovania mannou a jej dvojnásobným množstvom pripraveným v piatok. Išlo o každodenné pripomenutie Božej stvoriteľskej moci. Vo verzii štvrtého prikázania, ktorá sa nachádza v 2. Mojžišovej 20, je Hospodin veľmi jasne predstavený ako náš Stvoriteľ.

Znenie štvrtého prikázania, ktoré sa nachádza v 5. Mojžišovej 5, je zamerané na záchranu, vykúpenie a spasenie. Práve túto udalosť si mali Izraeliti pravidelne pripomínať a vracať sa k nej každú sobotu. Zo začiatku sa tento príbeh týkal predovšetkým ich skutočného, fyzického vyslobodenia z egyptského otroctva. Keď však postupne rástlo ich poznanie Hospodina a jeho spásy, sobota sa čoraz viac stávala aj symbolom oslavy ich duchovného spasenia.

Obe zdôvodnenia pre zachovávanie soboty (stvorenie aj spasenie) mali viesť k obnove vzťahu medzi Bohom a jeho ľudom: „Dal som im aj svoje dni sobotného odpočinku, aby boli znamením medzi mnou a nimi, aby poznali, že ja, Hospodin, ich posväcujem.“ (Ezech 20,12) A ako sme si ukázali, nikdy nešlo len o túto skupinu ľudí. Na základe vzťahu s Bohom mali ustanoviť taký typ spoločenstva, ktoré malo byť ústretové voči podceňovaným ľuďom a požehnaním pre okolitý svet.

„Preto ti Hospodin, tvoj Boh, prikázal zachovávať deň sobotného odpočinku.“ (5Moj 5,15) Tým, že budeme sobotu vnímať ako spôsob, ktorým si pripomíname a slávime naše stvorenie a vykúpenie, môžeme pokračovať v raste a budovaní nášho vzťahu nielen k Stvoriteľovi, ale aj k ľuďom okolo nás. Boh je k nám dobrotivý a milostivý – a preto máme byť aj my takí k ostatným.

`V ktorých oblastiach by sme sa vďaka inšpirácii zo sobotného prikázania mali stať lepšími, milšími, starostlivejšími a milosrdnejšími ľuďmi?`