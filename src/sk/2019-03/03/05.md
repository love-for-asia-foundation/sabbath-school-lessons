---
title:  Deň uzdravenia
date:   17/07/2019
---

> <p></p>
> 9Keď odtiaľ odišiel, prišiel do ich synagógy. 10Tam bol človek, ktorý mal vyschnutú ruku. Opýtali sa Ježiša: Je dovolené v sobotu uzdravovať? To preto, aby ho mohli obžalovať. 11On im povedal: Nájde sa medzi vami človek, ktorý má jedinú ovcu, a tá by mu v sobotu spadla do jamy, a on by ju nechytil a nevytiahol? 12A o koľko je človek cennejší ako ovca! Preto v sobotu je dovolené dobre robiť. 13Nato povedal tomu človeku: Vystri ruku! Vystrel ju teda a bola zasa zdravá ako tá druhá. 14Farizeji však vyšli von a radili sa o ňom, ako ho zahubiť.  (Mat 12,9–14)

Sobota a jej zachovávanie malo pôvodne veľmi široké zameranie a týkalo sa všetkých. V čase Ježišovho príchodu na zem však už sobota mala pre mnohých náboženských vodcov úplne iný zmysel. Namiesto dňa slobody a rovnosti sa stala dňom ľudských pravidiel a zákazov postavených na „tradícii“ a podaní starších. Ježiš sa staval proti takýmto praktikám a názorom – a to najmä vtedy, keď boli vnucované iným ľuďom.

Je pozoruhodné, akým spôsobom Ježiš zdôrazňoval skutočný zmysel soboty, ktorým podľa neho bolo vyslobodenie a odpočinok. Ježiš túto skutočnosť pripomínal aj svojim uzdraveniami. Evanjelisti zdôrazňujú najmä uzdravenia, ktoré Ježiš uskutočnil v sobotu. Aj takýmto spôsobom Biblia kladie dôraz na ozajstný zmysel a obsah soboty. V príbehoch o uzdravení v sobotu Ježiš veľmi často hovorí o „vhodnosti“ (o tom, či je správne) uzdravovať v sobotu. Farizeji veľmi často práve tieto jeho výroky používali ako ospravedlnenie svojich intríg, smerujúcich napokon až k zabitiu Ježiša.

`Uvažuj o uvedených textoch, ktoré hovoria o Ježišových uzdraveniach v sobotu: Mat 12,9–14; Mar 1,21–26 a Ján 9,1–16. Čo ťa v týchto príbehoch zaujalo najviac? Prečo?`

Ježiš svojím konaním a svojimi výrokmi potvrdzoval, že sobota je dôležitá. Potrebujeme sobotu určitým spôsobom ohraničiť, aby sme si ju uchovali ako mimoriadny čas a umožnili, aby sa stala príležitosťou na rozvoj nášho vzťahu s Bohom, s našimi rodinami, naším spoločenstvom a našou komunitou. Ale zachovávanie soboty nesmie byť sebecky zamerané len na nás. Ako povedal Ježiš: „Preto v sobotu je dovolené [grécky „exestin“ – je náležité, zákonné] dobre robiť.“

Mnohí členovia cirkvi robia veľa dobrého a prejavujú starostlivosť o druhých. Ale mnohí z nás cítia, že by naša pomoc mohla byť väčšia. Vieme, že Boh sa stará o tých, ktorí sú zranení, utláčaní alebo zabudnutí – a že my by sme sa o nich mali starať tiež. V sobotu sa podľa prikázania nemáme zameriavať na našu prácu a sme oslobodení od rôznych každodenných povinností. To nás umožňuje mať viac času na to, aby sme sa v sobotu zamerali na iných. Môže to byť jeden zo spôsobov ozajstného a aktívneho zachovávania soboty. „Podľa štvrtého prikázania bola sobota zameraná na odpočinok a náboženskú bohoslužbu. Všetko svetské zamestnanie malo byť zastavené, ale činy milosrdenstva a dobrodenia boli v súlade s Hospodinovým zámerom. ...Oslobodenie strápených a potešenie plačúcich patria medzi skutky lásky, ktoré sú ozdobou Božieho svätého dňa.“ (WM 77)

`Čo konkrétne robíš ty osobne pre dobro druhých v sobotu? Aké konkrétne skutky milosrdenstva koná v sobotu váš zbor?`