---
title:  Deň rovnosti
date:   16/07/2019
---

> <p></p>
> 8Pamätaj na deň sobotného odpočinku, že ho máš svätiť! 9Šesť dní budeš pracovať a konať všetku svoju prácu. 10Siedmy deň je sobotný odpočinok pre Hospodina, tvojho Boha. Nebudeš konať nijakú prácu ani ty, ani tvoj syn, ani tvoja dcéra, ani tvoj sluha, ani tvoja slúžka, ani tvoj dobytok, ani cudzinec, ktorý je v tvojich bránach. 11Veď Hospodin za šesť dní utvoril nebo a zem, more a všetko, čo je v nich, a siedmy deň odpočíval. Preto Hospodin požehnal deň sobotného odpočinku a posvätil ho.  (2Moj 20,8–11)

Pri čítaní znenia Desiatich prikázaní v 2. Mojžišovej 20 a v 5. Mojžišovej 5 si jasne uvedomíme, že najdlhšie a najpodrobnejšie je prikázanie o sobote. Kým na vyjadrenie niektorých prikázaní stačí v slovenčine jedno slovo (v hebrejčine dve), štvrté prikázanie hovorí prečo, ako a kto má pamätať na deň soboty.

`Uvažuj o texte 2Moj 20,8–11. Čo tieto verše hovoria o služobníkoch, cudzincoch a dokonca aj o zvieratách? Ako týmto slovám rozumieš?`

V súvislosti s prikázaním o sobote stojí za povšimnutie práve zameranie na druhých. Vo svojej knihe Stratený význam siedmeho dňa Sigve K. Tonstad píše, že takýto typ prikázania je jedinečný a nemá paralelu u žiadneho iného národa. Prikázanie o sobote „dáva prednosť smerom zdola nahor, a nie zhora nadol. Veľký dôraz kladie na tých najslabších a najzraniteľnejších členov spoločnosti. Tí, ktorí potrebujú odpočinok najviac – otroci (sluhovia), cudzinci a ťažné zvieratá –, sú spomenutí každý osobitne. Počas sobotného odpočinku nájdu všetci znevýhodňovaní, dokonca aj zvieratá, svojho spojenca a stúpenca.“ (The Lost Meaning of the Seventh Day; Michigan: Andrews University Press 2009, str. 126.127.)

Celé prikázanie sa naliehavo zameriava na to, aby sobota bola dňom, z ktorého budú mať radosť a úžitok všetci. Vo svetle soboty sme si všetci rovní. Ak je niekto počas týždňa zamestnávateľom, potom nemá žiadne právo vyžadovať od svojich zamestnancov prácu aj v sobotu. Dôvodom je, že aj pre nich Boh pripravil deň odpočinku. Ak je niekto zamestnancom – alebo dokonca otrokom – sobota mu pripomína, že aj on je stvorený a spasený Bohom. Boh každého človeka pozýva, aby slávil sobotu spôsobom, ktorý je iný než naše každodenné povinnosti. Týka sa to aj tých, ktorí nie sú súčasťou ľudu svätiaceho sobotu. Dokonca aj „cudzinec, ktorý je v tvojich bránach“ (2Moj 20,10) má mať úžitok zo soboty.

Táto myšlienka musela priniesť úplne inú perspektívu do vnímania Izraelitov, ktorých dovtedajšou skúsenosťou bolo len otroctvo a zanedbávanie. Boh chcel, aby si do novej krajiny, ktorú mali obývať, nepriniesli návyky a zlozvyky ich minulých utláčateľov. Okrem toho, že Hospodin dal Izraelitom podrobné zákony a pravidlá na fungovanie spoločnosti, dal im (a vlastne aj nám) každotýždennú pripomienku, ktorá mocným spôsobom ukazuje, že pred Bohom sme si všetci rovní.

`Ako sa môžete o požehnanie soboty podeliť vo svojom meste alebo obci tak, aby z neho mali požehnanie aj tí, čo sobotu nesvätia?`