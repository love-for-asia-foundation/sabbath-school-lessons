---
title:  Sobota – deň slobody
date:   13/07/2019
---

### Texty na tento týždeň
2Moj 16,16–18; 2Moj 20,8–11; 5Moj 5,12–15; Mat 12,9–13; 3Moj 25,1–7

> <p>Základný text</p>
> A [Ježiš] povedal im [farizejom]: Sobota bola ustanovená pre človeka, a nie človek pre sobotu!  (Mar 2,27)

Sobota bola počas stvoriteľského týždňa posledným Božím stvoriteľským činom. Z Písma sa dozvedáme, že Boh v siedmy deň nielen odpočíval, ale že odpočinok stvoril ako neoddeliteľnú súčasť fungovania sveta. Sobota je prejavom toho, že sme boli stvorení do vzťahov s Bohom a s ostatnými ľuďmi – a ako by mali tieto vzťahy vyzerať.

Nie je preto prekvapujúce, že ako súčasť desiatich Božích prikázaní sa sobota objavuje už na začiatku ustanovenia izraelského národa. V živote Hebrejov mala sobota zohrávať jednu z kľúčových úloh.

Keď hovoríme o sobote, veľmi rýchlo sa diskusia zvrtne na otázku, akým spôsobom by sme mali sobotu zachovávať. Čo v sobotu určite robiť nesmieme, čo by sme robiť radšej nemali a podobne. A hoci takéto otázky sú na mieste, mali by sme predovšetkým pochopiť, s akým cieľom Boh vlastne sobotu stvoril, akú úlohu by mala sobota zohrávať vo svete a v živote Božieho ľudu, ak ju chápeme ako symbol Božej milosti a starostlivosti.

Ako Ježiš povedal, sobota bola stvorená pre celé ľudstvo. Ak naozaj „pamätáme na sobotný deň“, bude nás to meniť každý deň v týždni. A ako ukázal Ježiš, sobota sa môže stať aj prostriedkom skutočného požehnania iných.