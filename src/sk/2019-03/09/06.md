---
title:  Jakub „spravodlivý“
date:   29/08/2019
---

> <p></p>
> 5Bratia moji milovaní, počúvajte: Azda Boh nevyvolil tých, čo sú podľa sveta chudobní, aby sa stali bohatými vo viere a dedičmi kráľovstva, prisľúbeného tým, čo ho milujú? 6Avšak vy ste chudobného znevážili. Vari vás práve bohatí neutláčajú a nevláčia pred súdy? 7Nerúhajú sa práve oni vznešenému menu, ktoré sa vzývalo nad vami? 8Dobre robíte, ak uskutočňujete kráľovský zákon podľa Písma: Milovať budeš svojho blížneho ako samého seba! 9Ak však niekoho uprednostňujete, páchate hriech a zákon vás usvedčuje z jeho prestúpenia. ... 15Ak brat alebo sestra sú bez šiat a chýba im denný pokrm, 16čo im pomôže, ak im niekto z vás povie: Choďte v pokoji, zohrejte sa a najedzte sa! – no nedáte im, čo potrebujú pre telo?  (Jak 2,5–9.15.16)

Podľa kresťanskej tradície sa Jakub, Ježišov nevlastný brat, stal vedúcou osobnosťou zboru v Jeruzaleme a išlo o toho istého Jakuba, ktorý viedol koncil v Jeruzaleme (pozri Skutky 15 a Galaťanom 1 a 2). Ak je to tak, potom je pravdepodobné, že práve on je aj autorom novozmluvného listu nazvaného v gréčtine jednoducho „Jakubov“.

Jakub bolo v tom čase bežné meno, ale ak išlo o rovnakú osobu, potom mohlo ísť aj o vedúcu osobnosť cirkvi, známu (podľa autorov z prvého storočia) ako Jakub „Spravodlivý“ (aj vo význame „Obdivuhodný“). Toto pomenovanie odkazuje na múdreho predstaviteľa cirkvi, ktorý vedel zaujať správny postoj k rôznym skupinám ľudí tak, že prejavoval svoj záujem a starostlivosť aj o tých, na ktorých iní zabúdali alebo ich utláčali. Epištola, ktorá nesie jeho meno, je niekedy označovaná aj ako „novozmluvná kniha prísloví“, pretože sa zameriava na praktickú zbožnosť a vyzdvihuje dôležitosť múdreho života Božích nasledovníkov.

Jakub ako autor s veľkým zaujatím pripomína kresťanom, aby boli „uskutočňovateľmi slova, nielen poslucháčmi, ktorí klamú sami seba“ (Jak 1,22). Dôraz kladie na starostlivosť o ľudí v núdzi a utláčaných a na odmietanie skazenosti okolitého sveta (Jak 1,27).

`Uvažuj o veršoch Jakub 2,1–9 a 5,1–5. Aký postoj má Jakub k bohatým? V čom sa podľa teba líši jeho postoj od väčšinového názoru? Aké konkrétne pokyny dáva v súvislosti s postojom k bohatým vo vnútri kresťanského spoločenstva?`

Jakub ukazuje, že ak niekomu prajeme dobré – dokonca mu prajeme Božie požehnanie –, nijako mu to nepomôže, ak trpí zimou alebo hladom. Poskytnutie jedla a oblečenia je oveľa užitočnejšie a je prejavom ozajstného záujmu o ľudí oveľa viac, než akékoľvek vznešené slová alebo gestá (pozri Jak 2,14–16).

Jakub tento obraz používa ako ilustráciu vzťahu medzi vierou a skutkami v kontexte nášho vzťahu k Bohu. Okrem toho opakuje (Jak 2,8) Ježišovo učenie o láske k blížnemu a k sebe samému. Ukazuje, že týmto prikázaním by sme sa mali riadiť v každodennom živote. Práve takto slúžime Bohu a ľuďom okolo nás. Nezískame si ním spasenie, ale prejavíme ním svoju ozajstnú vieru.

`Prečo je také ľahké dávať prednosť (hoc aj podvedome) bohatým na úkor chudobných?`