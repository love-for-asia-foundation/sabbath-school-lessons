---
title:  Služba a svedectvo Tabity
date:   26/08/2019
---

> <p></p>
> V Joppe žila učeníčka menom Tabita, čo v preklade znamená Srnka [Dorkas]. Robila mnohé dobré skutky a štedro dávala almužny.  (Sk 9,36)

Keď sa podľa Ježišovej predpovede začala cirkev rozrastať „v Jeruzaleme, v celom Judsku i Samárii, až po kraj zeme“ (Sk 1,8), noví veriaci nadviazali na učenie a službu Ježiša. Medzi nimi vynikala Tabita, známa ako Dorkas, z mesta Joppa. Je zrejmé, že brala veľmi vážne Ježišove pokyny, ktoré sa týkali starostlivosti o ľudí v núdzi. V jej konkrétnom prípade treba vyzdvihnúť pomoc pri „odievaní nahých“, ktorú robila akoby pre samotného Krista (pozri Sk 9,39 a Mat 25,38.40).

`Uvažuj o charakteristike Tabity a jej služby, ako je to zaznamenané vo veršoch Sk 9,36.39. Ako by sa podobným spôsobom dal opísať tvoj život a tvoja služba? Ako by si chcel, aby ťa niekto charakterizoval?`

Zdá sa, že služba, vernosť a zameranie sa na druhých boli u Tabity také významné, že sa o tejto „učeníčke“ (pozri Sk 9,36) hovorí aj mimo jej bydliska.

Keď bol Peter na návšteve v neďalekom meste Lydda, ľudia z Joppy ho prosili, aby v súvislosti so smrťou Tabity prišiel do ich mesta (pozri Sk 9,37–41). Po svojom príchode do Joppy mal Peter možnosť stretnúť mnoho ľudí, ktorým Tabita pomohla prostredníctvom svojej služby núdznym. Ukazovali mu odevy, ktoré pre nich zhotovila, a určite mu vyrozprávali nejeden príbeh o jej pomoci.

Petrova modlitba za Tabitu a jej následné vzkriesenie Bohom nie je samozrejme žiadnou zárukou, že tí, čo slúžia iným, budú vždy prežívať niečo mimoriadne. Veď napokon Tabita nielen ochorela, ale aj zomrela, podobne ako Štefana, jedného z prvých diakonov ustanovených do služby vdovám, postihla mučenícka smrť (pozri Sk 7,54–60). Život naplnený službou neplynie pokojne a bez problémov. Často sa dokonca môže zmeniť na veľmi nebezpečnú cestu.

V tomto príbehu sa však Boh rozhodol prostredníctvom svojej lásky a moci priznať k životu i smrti Tabity, čím ovplyvnil ľudí v Joppe: „Dozvedela sa to celá Joppa a mnohí uverili v Pána.“ (Sk 9,42)

`Keby si zomrel, tiež by za tebou a tvojou službou ľudia smútili tak ako za Tabitou? Čo môžeš urobiť preto, aby bol tvoj život naozaj naplnený službou? Ktoré zo svojich praktických schopností môžeš dať do služby ľuďom okolo seba?`