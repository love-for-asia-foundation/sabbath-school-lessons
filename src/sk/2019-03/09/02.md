---
title:  Nový typ spoločenstva
date:   25/08/2019
---

> <p></p>
> 42Neustále sa venovali učeniu apoštolov, bratskému spoločenstvu, lámaniu chleba a modlitbám. 43Všetkých sa zmocňovala bázeň, lebo prostredníctvom apoštolov sa dialo veľa zázrakov a znamení. 44Všetci, čo uverili, boli pospolu a mali všetko spoločné. 45Predávali svoje pozemky a majetky a rozdeľovali z toho všetkým podľa toho, koľko kto potreboval. 46Deň čo deň spoločne zotrvávali v chráme, po domoch lámali chlieb a spoločne jedávali pokrm s radosťou a úprimným srdcom. 47Chválili Boha a tešili sa priazni celého ľudu. A Pán deň čo deň pridával k ich spoločenstvu tých, čo povolával na spásu.  (Sk 2,42–47)

Po Ježišovom nanebovstúpení a po príchode Svätého Ducha na Turíce sa skupina veriacich veľmi rýchlo rozrastala a začala vytvárať ranú cirkev, nový typ spoločenstva Ježišových nasledovníkov, ktoré na začiatku viedli pôvodní Ježišovi učeníci. Toto nové spoločenstvo si však neutvárali sami od seba. Cirkev budovali na učení a službe Ježiša Krista a vychádzali pritom aj z dlhej histórie prorokov a ich posolstiev.

`Premýšľaj o textoch Sk 2,42–47 a 4,32–37. Čo na základe týchto veršov považuješ za kľúčové prvky ranokresťanského spoločenstva?`

Zdá sa, že Izraeliti zlyhali v tom, aby podľa Božích pokynov naplno zorganizovali naozaj ušľachtilú a sociálne spravodlivú spoločnosť. Raná cirkev však veľmi vážne vnímala zasľúbenie „nebude u teba núdzneho“ (5Moj 15,4). Jedným z praktických vyjadrení viery prvých kresťanov bolo deliť sa vzájomne o hmotné prostriedky. Príkladom môže byť aj predávanie pôdy a prispievanie na spoločné finančné fondy (pozri Sk 4,34–5,2), ktoré boli určené na zabezpečenie potrieb nielen spoluveriacich, ale aj ľudí mimo ich vlastného spoločenstva. Veľkú pozornosť venovali aj službe uzdravovania (pozri Sk 3,1–11; 5,12–16).

Toto spoločenstvo však nebolo žiadnou utopickou víziou. Išlo o reálne fungujúci mechanizmus, ktorý však mal aj svoje úskalia. Ako rástol počet veriacich, vznikalo napätie, ktoré súviselo s prerozdeľovaním prostriedkov určených na jedlo pre vdovy (Sk 6,1). Apoštoli, ktorí boli prirodzenými vodcami skupiny, sa chceli sústreďovať na hlásanie evanjelia. Aby sa im podarilo vyriešiť vzniknutú situáciu, potrebovali zabezpečiť určitú reorganizáciu.

To bol aj dôvod, prečo sa malo sedem diakonov zamerať na praktické záležitosti cirkevného spoločenstva. Išlo pravdepodobne o prvé uznanie, že v rámci cirkvi môžu existovať rôzne služobnosti a schopnosti. Potvrdilo sa zároveň, že pre život a svedecké poslanie cirkvi je dôležitá aj praktická služba. „Tie isté zásady zbožnosti a spravodlivosti, podľa ktorých sa za čias Mojžiša a Dávida mali správať predstavitelia Božieho ľudu, zostali platnými zásadami aj pre tých, ktorým mal byť zverený dohľad nad Božou novovzniknutou cirkvou v dobe evanjelia.“ (AA 95; SA 60)

`Pokús sa predstaviť, ako asi vyzeral život v spoločenstve ranej cirkvi. Na akých princípoch a praktických úkonoch bolo postavené? Ktoré z týchto princípov môžeme aplikovať aj v dnešnom spoločenstve veriacich?`