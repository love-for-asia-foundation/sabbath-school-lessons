---
title:  Služba v novozmluvnej cirkvi
date:   24/08/2019
---

### Texty na tento týždeň
Sk 2,42–47; 4,32–37; Mat 25,38.40; Sk 9,36; 2Kor 8,7–15; Rimanom 12; Jak 2,1–9

> <p>Základný text</p>
> Čistá a nepoškvrnená nábožnosť pred Bohom a Otcom je: navštevovať siroty a vdovy v ich tiesni a chrániť sa pred poškvrnou sveta.  (Jak 1,27)

Verše známe ako veľké poverenie (Mat 28,18–20) patria medzi najdôležitejšie novozmluvné texty. Tieto verše sú vnímané ako poslanie cirkvi a slúžili ako inšpirácia pre mnohé evanjelizačné a misijné projekty. Kresťanov tieto (a iné) verše viedli k tomu, že naozaj išli do „celého sveta“ a šírili evanjelium často aj za cenu veľkých osobných obetí.

Čo vlastne Ježiš povedal vo veľkom poverení? Aby sme z ľudí robili učeníkov, aby sme ich krstili a učili „zachovávať všetko, čo som vám prikázal“ (Mat 28,20). Ako sme si ukázali, veľa z toho, čo nám Ježiš prikázal, súvisí so starostlivosťou o núdznych, trpiacich a o tých, ktorí si nevedia pomôcť sami. Zároveň potrebujeme mať na pamäti, že tieto pokyny, ktoré dal Ježiš svojim prvým nasledovníkom, neboli niečím novým a dovtedy nevídaným a neslýchaným, ale išlo vlastne o pokračovanie diela, ktoré počas svojej služby začal samotný Ježiš. Tento aspekt Ježišovho učenia môžeme jasne pozorovať v živote nového cirkevného spoločenstva ako naplnenie veľkého poverenia.