---
title:  Pavlov návod na život naplnený láskou
date:   28/08/2019
---

> <p></p>
> 9Láska nech je nepokrytecká. Sprotivte si zlo, pridŕžajte sa dobra. 10Buďte si navzájom oddaní v bratskej láske, predbiehajte sa navzájom v úctivosti. 11Nebuďte leniví v horlivosti. Dajte sa rozohňovať Duchom. Slúžte Pánovi.  (Rim 12,9–11)

Pavlov List Rimanom je známy predovšetkým pre podrobné pojednanie o veľkej téme spasenia a ospravedlnenia z viery prostredníctvom Kristovej smrti. Ale po jedenástich kapitolách tohto učenia sa Pavol zameria na ďalší dôležitý aspekt. Apoštol ponúka praktický návod na život naplnený láskou, ktorý je založený na Božej milosti a obetavej láske, ako sú zjavené v Ježišovi a v evanjeliu: „Povzbudzujem vás teda, bratia, pre Božie milosrdenstvo, aby ste prinášali svoje telá ako živú, svätú, Bohu príjemnú obetu, ako svoju duchovnú bohoslužbu.“ (Rim 12,1) Pavol tu vlastne hovorí, že motiváciou pre život naplnený láskou má byť to, čo pre nás Boh vykonal v Ježišovi.

`Prečítaj si text Rimanom 12 a pokús sa celú kapitolu zhrnúť s dôrazom na pokyny týkajúce sa lásky a starostlivosti voči druhým ľuďom – a predovšetkým tým, ktorí sú v núdzi.`

Rimanom 12 môžeme v určitom zmysle vnímať ako zhrnutie mnohých tém, ktorým sa Pavol podrobnejšie venoval v niektorých zo svojich ostatných listov. Hovorí tu o rôznych úlohách a daroch v rámci cirkvi, ktorých cieľom je služba, povzbudzovanie a dávanie (pozri verše 3–8). To všetko však máme robiť nie automaticky a bezducho, ale zodpovedne, s nadšením a hlavne s láskou (pozri verše 9–11).

Pavol praktickým spôsobom ukazuje, ako by mal vyzerať takýto službou a láskou naplnený život. Spoluveriacich vyzýva a povzbudzuje, aby boli v ťažkostiach vytrvalí, aby pomáhali ľuďom v núdzi, tvorili a šírili pokoj, kedykoľvek je to možné, a na zlo a nespravodlivosť odpovedali láskavo, premáhajúc zlé dobrom (pozri Rim 12,20.21).

Táto kapitola naznačuje, čo to znamená žiť ako nový človek a slúžiť Bohu ako jednotlivec a ako súčasť spoločenstva viery. Pavol týmto novým Ježišovým nasledovníkom napísal, že ich životy, priority a činy sa musia zmeniť. Túto zmenu má vyvolať odpoveď človeka na Kristovo dielo na kríži a nádej na večný život. Adresáti jeho listu žili v srdci Rímskej ríše, ktorá sa často vyznačovala útlakom a krutosťou. Pavol však dáva kresťanom pokyny, aby žili inak: „Nepripodobňujte sa tomuto svetu, ale premeňte sa obnovením zmýšľania, aby ste vedeli rozoznať, čo je Božia vôľa, čo je dobré, čo mu je príjemné, čo je dokonalé.“ (Rim 12,2)

`Ktorým postojom a praktikám rozšíreným v našej spoločnosti potrebuješ dnes ako Ježišov nasledovník odolať, aby bol tvoj život naplnený láskou?`