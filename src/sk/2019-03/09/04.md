---
title:  Dávanie ako spôsob služby
date:   27/08/2019
---

> <p></p>
> 12Veď ak je prítomná táto ochota, potom je dar pred Bohom cenný podľa toho, čo kto má, a nie podľa toho, čo nemá. 13Nejde totiž o to, aby sa iným uľahčilo a vám priťažilo, ale o rovnosť; 14aby váš terajší prebytok pomohol im v nedostatku a aby ich prebytok pomohol v nedostatku vám, čím sa dosiahne rovnosť.  (2Kor 8,12–14)

Po svojom obrátení sa apoštol Pavol ujal služby niesť evanjelium pohanskému svetu. Z úspechu, ktorým ho Boh požehnal, vyvstal vážny problém vzťahu medzi židovskými koreňmi vznikajúcej kresťanskej cirkvi a novými nasledovníkmi Krista z pohanského prostredia. V Jeruzaleme sa preto uskutočnil cirkevný snem, na ktorom sa stretli zástupcovia rôznych kresťanských skupín, a spoločne hľadali Božie vedenie a riešenie tejto komplikovanej situácie. O koncile a jeho záveroch sa dozvedáme v 15. kapitole knihy Skutky.

Okrem toho sa však v Pavlovej zmienke o tomto stretnutí v Galaťanom 2 dozvedáme o dôležitom detaile, ktorý v Jeruzaleme dostal ako súčasť pokynov pre jeho službu medzi pohanmi: „Len aby sme pamätali na chudobných. To som sa aj usiloval robiť.“ (Gal 2,10)

Pre Pavla bolo uskutočňovanie tohto cieľa veľmi osobnou záležitosťou (pozri napríklad Sk 20,35) a stalo sa neoddeliteľnou súčasťou jeho služby. Podobne ako raná cirkev v Jeruzaleme, aj Pavol rozvíjal víziu kresťanského spoločenstva, ktoré malo vrúcne prijímať všetkých veriacich.

`Uvažuj o texte 2Kor 8,1–15. Akým spôsobom Pavol spája evanjelium a štedré dávanie?`

Pavol vychádzal aj zo starozmluvných odkazov, ktoré vyzývali na štedrosť a starostlivosť o tých veriacich, ktorí sa ocitli v ťažkostiach. Pavol hovorí o Božej štedrej starostlivosti, keď sýtil Izraelitov mannou na púšti, ako o vzore pre dávanie a delenie sa s celým spoločenstvom (pozri 2Kor 8,15). Pavol cituje aj zo Žalmu 112,9: „Rozsýpal, dával chudobným, jeho spravodlivosť trvá naveky.“ (2Kor 9,9)

Apoštol Pavol vyzýva svojich adresátov, nech ich dávanie nie je náhodné. Mali si pravidelne odkladať časť svojho príjmu, aby počas Timotejovej alebo Pavlovej návštevy mohli dať rýchlo dohromady zbierku a doručiť ju jeruzalemským kresťanom v núdzi. Ich cirkevné spoločenstvo použil ako príklad pre ostatných. „Veď tým, že sa osvedčujete v tejto službe, oslavujú Boha za to, že sa poslušne podriaďujete Kristovmu evanjeliu a dobrosrdečne sa delíte s nimi i so všetkými.“ (2Kor 9,13)

`Na základe čoho by sme sa mali rozhodovať a priorizovať, keď nie sme schopní finančne (alebo inak) pomôcť a naplniť všetky potreby, o ktorých sa dozvedáme?`