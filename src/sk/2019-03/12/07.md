---
title:  Podnety na zamyslenie
date:   20/09/2019
---

Prečítaj si kapitolu „Lepšia skúsenosť“ z knihy Cesta ku zdraviu a životnej harmónii.

„Aj keby sme preskúmali nebesá i zem, nenašli by sme mocnejšiu pravdu než je tá, ktorá sa prejavuje skutkami milosrdenstva voči tým, čo potrebujú naše porozumenie a pomoc. To je Ježišova pravda. Evanjelium môže aj dnes sprevádzať moc apoštolského obdobia, ak sa Kristovi nasledovníci budú správať podľa zásad zlatého pravidla.“ (TMB 137; MVB 139)

„Vrcholná láska k Bohu a nezištná láska k ľuďom je tým najlepším darom, ktorý môže náš nebeský Otec poskytnúť. Táto láska nie je nejaký chvíľkový vzruch, ale božská zásada, stála moc. V neposvätenom srdci nemôže vzniknúť ani sa prejaviť. Nachádza sa len v srdci, v ktorom vládne Ježiš. ... Keď je táto láska v srdci, spríjemňuje život a všade naokolo šíri blahodarný vplyv.“ (AA 551; SA 331)

**Námety na spoločné uvažovanie**

`1.	Tento týždeň sme si ukázali, že evanjelium je aj v súčasnosti vzorom a motiváciou nášho konania v prospech iných, podobne ako Ježiš konal v náš prospech. Ako vám to pomáha rozšíriť vaše pochopenie dobrej správy a prehĺbiť vašu vďačnosť za to, čo vo svojej láske pre nás vykonal Boh?`

`2.	Pozdvihnutie hlasu za umlčaných, zapojenie sa do vytvárania pokoja a rôzne podobné aktivity nás môžu priviesť do politickej arény. Ako adventisti sa však usilujeme o oddelenie cirkvi od štátu. Aký je rozdiel medzi nezdravým zapojením sa do politiky a pozdvihnutím hlasu a budovaním pokoja vo verejnej sfére?`

`3.	Uvažujte o jednom konkrétnom kroku, ktorý by ste ako spoločenstvo chceli vykonať v súvislosti s tým, o čom sme hovorili tento týždeň. Ako by ste ho mohli uskutočniť?`

`4.	Za zastavenie akých konkrétnych prejavov zla a útlaku vo vašom okolí by ste sa chceli modliť?`

**Zhrnutie**

Keď sa stávame nasledovníkmi Ježiša Krista, prináša to zmenu do nášho života v mnohých oblastiach. Súčasťou toho je aj zanietenie a spolupráca s Bohom na pomoci chudobným a utláčaným. Takéto konanie nebolo nikdy ľahké ani obľúbené. Mení však naše priority a motivuje nás, aby sme urobili kroky smerom k uzdraveniu bolesti a krívd vo svete okolo nás.