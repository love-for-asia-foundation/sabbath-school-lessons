---
title:  Hlas nemých
date:   19/09/2019
---

8Otvor svoje ústa namiesto nemého a za práva všetkých slabých. 9Otvor svoje ústa, spravodlivo súď a zastávaj sa práva chudobných a núdznych!  (Prísl 31,8.9)

8Potom som počul hlas Pána, ktorý povedal: Koho mám poslať, kto ta pôjde? Povedal som: Hľa, tu som, pošli mňa! 9Povedal: Choď a povedz tomuto národu: Počúvajte, len počúvajte, ale nerozumejte, hľaďte, len sa dívajte, ale nechápte! 10Urob bezcitným srdce tohto ľudu, zapchaj mu uši a zastri oči, aby očami nevidel a ušami nepočul, aby jeho srdce nechápalo, neobrátil sa a nevyzdravel. 9Vtedy budeš volať a Hospodin ti odpovie, budeš volať o pomoc a on ti povie: Tu som! Ak odstrániš zo svojho stredu jarmo, ukazovanie prstom a zlomyseľné reči, 10ak sa k hladnému štedro zachováš, ubitú dušu nasýtiš, potom vyjde vo tme tvoje svetlo a tvoja temnota bude ako poludnie.  (Iz 58,6–10)

Šalamún napísal pravdivé slová o tom, že je „čas mlčať a čas hovoriť“ (Kazateľ 3,7). Pre nikoho z nás nie je jednoduché nájsť správnu vyváženosť medzi tým, kedy hovoriť a kedy mlčať. Keď však ide o to, aby sme sa zastali utláčaných, aby sme prehovorili za umlčaných a aby sme zlo premáhali dobrom, je možné, že ako cirkev sme sa dopustili mnohých chýb. Neboli sme až príliš často ticho, keď mal zaznieť náš hlas?

Kresťania často hovoria o tom, že sú Ježišovými rukami a nohami, čím odkazujú na povolanie praktickej pomoci ľuďom, ktorou nás Ježiš poveril. Ale Biblia predstavuje aj prorocké poslanie, prostredníctvom ktorého Boh poveruje mužov a ženy, aby sa stali jeho hlasom. Hovoriť v mene Boha znamená hovoriť aj v prospech tých, ktorých chce Boh chrániť (pozri Žalm 146,6–10).

`Prečítaj si text Izaiáš 58,1–10. Ako rozumieš tomuto textu v jeho historickom a miestnom kontexte? Čo tento text znamená tu a dnes? Ako by si na základe myšlienok vyjadrených v tejto stati porovnal situáciu v spoločnosti vtedy a dnes? Čo sa zmenilo a čo je rovnaké?`

Volanie prorokov k spravodlivosti nebolo nikdy cestou k obľúbenosti. Proroci však mali odvahu byť hlasom umlčaných – a to aj napriek nebezpečenstvu a nepriateľstvu, ktorému boli vystavení (pozri 1Pet 3,17). K takémuto postoju ich viedlo Božie povolanie, pochopenie, ako veľmi Bohu záleží na spravodlivosti, tiež súcit s neutešenou situáciou chudobných a utláčaných a snaha o blaho celej spoločnosti.

Na základe nášho chápania evanjelia a povolania odzrkadľovať svetu Ježiša Krista môžeme ako adventisti ponúknuť mnoho dobrého v súvislosti so zápasom o lepší svet.

V stanovisku cirkvi k chudobe vo svete sa okrem iného hovorí: „Adventisti siedmeho dňa veria, že kroky smerujúce k zmierneniu chudoby a s tým spojenej nespravodlivosti sú dôležitou súčasťou spoločenskej zodpovednosti kresťanov. Biblia jasne zjavuje mimoriadny Boží záujem o chudobných a Jeho očakávania súvisiace s postojom Jeho nasledovníkov k tým, ktorí nie sú schopní sa o seba postarať. Všetky ľudské bytosti sú stvorené na Boží obraz a sú prijímateľmi Božieho požehnania (Luk 6,20). Keď pomáhame chudobným, nasledujeme tým Ježišov príklad a jeho učenie (Mat 25,35.36). Adventisti siedmeho dňa ako duchovné spoločenstvo obhajujú spravodlivosť pre chudobných a otvárajú „svoje ústa namiesto nemého a za práva všetkých slabých“ (Prísl 31,8) a proti tým, čo „úbožiakom odopreli prístup k súdu“ (Iz 10,2). Spolupracujeme s Bohom, ktorý „chudobným vymôže právo“ (Ž 140,13).“ (Oficiálne stanovisko Adventistov siedmeho dňa k svetovej chudobe, 24. júna 2010)

`Aké praktické kroky môže urobiť vaše zborové spoločenstvo v súvislosti s rôznymi prejavmi chudoby a nespravodlivosti vo vašom bezprostrednom okolí?`