---
title:  Štedrosť
date:   17/09/2019
---

16Lásku sme poznali podľa toho, že on položil svoj život za nás; aj my máme klásť život za bratov. 17Ak však má niekto pozemský majetok a vidí svojho brata v núdzi, a zatvorí si pred ním srdce, ako v ňom môže byť Božia láska? 18Deti, nemilujme slovom ani rečou, ale skutkom, opravdivo.  (1Ján 3,16–18)

Biblia hovorí, že „ochotného darcu miluje Boh“ (2Kor 9,7). Ochotné, štedré dávanie je dôležitá a neoddeliteľná súčasť života kresťana. Kým na jednej strane sa potrebujeme podriadiť Biblii v otázkach spravovania našich finančných prostriedkov, na strane druhej musíme pochopiť, že štedrosť a dávanie neznamená dať peniaze bez rozmyslu na prvú možnú vec.

Štedrosť by sme mali vnímať ako jednu z najväčších príležitostí a kľúčových kvalít tých, ktorí sa „boja Hospodina“, ako je niekoľkokrát zdôraznené v Žalme 112: „V obľube je človek, čo sa zľutúva a rád pomáha, čo svoj majetok čestne spravuje.“ (Žalm 112,5 RKC)

`Prečítaj si texty 3Moj 25,35–37; Ž 119,36; 2Kor 8,12–15; 1Ján 3,16–18 a 1Tim 6,17–19. Čo tieto texty hovoria o dávaní a štedrosti voči ľuďom v núdzi?`

Apoštol Pavol sa vo svojich novozmluvných listoch veľmi často odvoláva na Božiu štedrosť ako na zdroj kresťanskej nádeje. Božia štedrosť sa naplno prejavila v Ježišovi, ktorý za nás dal svoj život. A práve Ježišova smrť za nás sa stáva motiváciou pre náš život naplnený štedrosťou voči druhým: „Kiežby sa tvoja účasť na spoločnej viere prejavila v tom, že spoznáš, čo všetko dobré môžeme urobiť pre Krista.“ (Filem 1,6)

Štedrosť je životný postoj, ktorý sa vyznačuje odvahou, veľkomyseľnosťou a prijatím. V individuálnom prežívaní, v spoločnosti aj v našej kultúre sa často stretávame s takým nastavením, ktoré nás vedie k zameraniu sa na seba a k snahe získať pre seba čo najviac. Ak máme byť úprimní, väčšina z nás je už aj tak vnútorne nastavená spôsobom, ktorý hovorí – ja, mňa, mne, mi.

Ak je naša viera ozajstná, potom sme ochotní zomrieť sebeckému ja a žiť viac pre druhých. Viera nám pomáha vidieť ľudí tak, ako ich vidí Boh. Vidíme ich dobro aj skazenosť, silné stránky aj slabosti. To nás vedie k úsiliu čo najviac pomáhať ľuďom, ktorí pomoc potrebujú.

Štedrosť je vlastnosť, ktorú vítajú organizátori rôznych charitatívnych organizácií a dobročinných zbierok. Takáto štedrosť je merateľná a praktická. Veľké dary však nemusia nič vypovedať o štedrosti darcov (pozri Mar 12,41–44). Život naplnený štedrosťou je oveľa dôležitejší a hodnotnejší než akokoľvek vysoký dar. Potrebujeme sa naučiť podporovať a oceňovať štedrého ducha vo všetkom našom konaní. Pre väčšinu ľudí nie je štedrosť niečím prirodzeným. Štedrosť je výsledkom milosti, ktorú sa potrebujeme naučiť aktívne a vedome prejavovať, nech už sa nás hriešne a sebecké ja snaží dotlačiť kamkoľvek.

`Akými spôsobmi – okrem finančných darov – sa môže prejaviť náš štedrý duch?`