---
title:  Na čom záleží
date:   15/09/2019
---

31Nehovorte teda ustarostene: Čo budeme jesť? Čo budeme piť? Čo si oblečieme? 32Veď toto všetko zháňajú pohania; a váš nebeský Otec predsa vie, že to všetko potrebujete. 33Hľadajte však najprv Božie kráľovstvo a jeho spravodlivosť a toto všetko sa vám pridá.  (Mat 6,31–33)

Pri uvažovaní o učení Ježiša a novozmluvných autorov sme si jasne ukázali, že všetci, čo sa rozhodli žiť ako občania Božieho kráľovstva, potrebujú sa riadiť inými hodnotami, než akými sa riadi svet.

`Prečítaj si text Mat 6,25–33. Aké uistenie zaznieva v týchto veršoch? Pokús sa ho vyjadriť vlastnými slovami. Ako by toto uistenie malo ovplyvňovať naše hodnoty a priority?`

Ježiš učil, že „život [je] viac ako jedlo a telo viac ako odev“ (Mat 6,25). Jedlo a odev (teda základné potreby každodenného života) sú samozrejme potrebné. Musíme ich však vnímať vo svetle Božieho kráľovstva. To znamená, že potrebujeme nanovo usporiadať svoj rebríček hodnôt. Keď rozpoznáme volanie Biblie, aby sme o druhých prejavili záujem a pozdvihli ich, stane sa toto volanie pre nás – Ježišových nasledovníkov – prioritou. Takéto volanie by nám malo pomôcť zamerať sa viac na druhých a menej na seba.

Odlišné usporiadanie priorít mení aj náš vzťah k tým, ktorí majú moc nad nami a nad utláčanými. A hoci Biblia dáva pokyny, aby kresťania rešpektovali a poslúchali – nakoľko je to len možné – vládu aj zákony (pozri napríklad Rim 13,1–7), musíme zároveň počuť aj slová Petra a ostatných apoštolov: „Boha treba poslúchať viac ako ľudí.“ (Sk 5,29) Keď sa Ježiša snažili v tejto otázke nachytať, veľmi jasne vyjadril spomínané dva princípy vo vzájomnej rovnováhe: „Odovzdávajte teda cisárovi, čo je cisárovo, a Bohu, čo je Božie!“ (Mat 22,21)

Tí čo majú moc (predstavitelia vlády alebo významní vlastníci kapitálu), často svoju moc uplatňujú a udržiavajú násilím alebo vyhrážkami. Ako sme videli na živote Ježiša Krista, verný život neznamená, že tvárou v tvár zlu budeme pasívni a ľahostajní. Napríklad v súvislosti s otrokárstvom v USA Ellen Whiteová napísala: „Keď sú ľudské zákony v rozpore s Božím slovom a zákonom, musíme poslúchať Boha, nech sú následky akékoľvek. Zákon našej krajiny žiada, aby sme vydali otroka jeho pánovi. Takýto zákon však nemáme poslúchnuť a musíme niesť následky prestúpenia tohto zákona. Otrok nie je majetkom žiadneho človeka. Jeho právoplatným pánom je Boh. Človek preto nie je oprávnený brať do rúk Božieho pracovníka a robiť si nárok na jeho vlastníctvo.“ (1T 201.202)

`Kde je podľa teba hranica medzi poslušnosťou autorite či vrchnosti a postavením sa na obranu tých, čo by sa mohli stať obeťou utláčateľskej vlády?`