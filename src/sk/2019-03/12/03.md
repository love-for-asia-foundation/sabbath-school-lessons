---
title:  Vyčerpanosť zo súcitu
date:   16/09/2019
---

5Ak sa však niekomu z vás nedostáva múdrosti, nech prosí Boha, ktorý dáva štedro a bez výčitiek, a dostane ju. 6Nech však prosí s vierou, bez akéhokoľvek pochybovania, lebo kto pochybuje, podobá sa morskej vlne, hnanej a zmietanej vetrom. 7Taký človek nech si nemyslí, že dostane niečo od Pána; 8je to muž vnútorne rozpoltený a nestály vo všetkom svojom počínaní.  (Jak 1,5–8)

Naše dobré úmysly môžu byť veľmi ľahko ochromené „všetkými ťažkosťami sveta“. Ak však tomuto tlaku odoláme, mnohí z nás môžu a chcú urobiť niečo, čo prinesie zmenu do života trpiacich. Existuje množstvo spôsobov, ako môžeme pozitívne zasiahnuť do života ľudí v núdzi.

Súcit: Ukázali sme si, že prvým krokom na ceste k pomoci je vcítenie sa do bolesti a prežívania trpiacich. Potrebujeme v sebe rozvíjať citlivosť na utrpenie druhých. Ľudia dnes hovoria o „vyčerpanosti zo súcitu“, čo je v podstate myšlienka, že sme vystavení pôsobeniu toľkej tragédie a bolesti, že mnohí z nás sú unavení alebo až otrávení z rôznych prípadov, ktoré si vyžadujú našu emocionálnu energiu a finančnú podporu. Ježiš si bol veľmi dobre vedomý zla a bolesti okolo seba, a napriek tomu neustále prejavoval súcit. V tom je nám veľkým príkladom.

**Vzdelanie**: Mnoho prípadov nespravodlivosti a chudoby je nesmierne komplikovaných. Je preto dôležité dozvedieť a naučiť sa o konkrétnych okolnostiach čo najviac. Existuje mnoho príkladov, keď ľudia napriek tým najlepším úmyslom a úprimnej snahe pomôcť spôsobili iným problémy. Hoci by sme tým nemali ospravedlňovať svoju nečinnosť, mali by sme sa usilovať zapojiť do pomoci takým spôsobom, ktorý bude premyslený, bude vychádzať z dostatku informácií a z pochopenia danej problematiky.

**Modlitba**: Keď vidíme problém, často nám ako prvé napadne urobiť niečo „praktické“. Biblia nám však pripomína, že modlitba je praktická. Do života chudobných a utláčaných môžeme priniesť zmeny už aj svojimi modlitbami za tých, ktorí majú nad nimi nejakú moc (pozri 1Tim 2,1.2). Zároveň by sme mali prosiť o Božie vedenie, aby sme vedeli nájsť čo najlepší spôsob pomoci (pozri Prísl 2,7.8).

**Očakávania**: Ďalším dôležitým prvkom v snahe zmierniť utrpenie iných je mať správne očakávania. Potrebujeme si uvedomiť komplexnosť sociálnych, politických a osobných vplyvov. Mali by sme sa usilovať o to, aby sme ľuďom poskytli možnosti a príležitosti, ktoré by inak nemali. Niekedy nás možno sklame spôsob, ako títo ľudia naložia s poskytnutými možnosťami, ale musíme ich rozhodnutia rešpektovať. Nech sa budeme usilovať urobiť pre trpiacich čokoľvek, mali by sme sa riadiť princípom: „Všetko, čo chcete, aby ľudia robili vám, robte aj vy im.“ (Mat 7,12)

`Uvažuj o texte Jakub 1,5–8. Akú úlohu by mala zohrať modlitba v konaní kresťana? Čo hovorí text Jak 2,15.16 o našom podiele na pomoci druhým?`

`Na základe čoho sa rozhoduješ, komu a ako budeš pomáhať? Akým spôsobom robíte tieto rozhodnutia ako zborové spoločenstvo?`