---
title:  Šírenie pokoja
date:   18/09/2019
---

Blahoslavení tvorcovia pokoja, lebo oni sa budú volať Božími synmi.  (Mat 5,9)

Aké milé sú na vrchoch nohy posla, ktorý oznamuje pokoj, posla blaha, ktorý ohlasuje spásu a hovorí Sionu: Tvoj Boh kraľuje!  (Iz 52,7)

`Uvažuj o texte Mat 5,9. Ako podľa teba môžeme tvoriť a šíriť pokoj vo svete, v ktorom žijeme? S akým úspechom? Pozri aj verš Mar 13,7.`

Násilné konflikty sú častou príčinou utrpenia. Vojny za sebou zanechávajú nielen priame obete a zničené životy, ale aj dlhotrvajúce utrpenie vojnových veteránov na oboch stranách a ľudí, čo vojnu a jej hrôzy prežili. Vojny okrem toho požierajú množstvo prostriedkov venovaných na zbrojenie, ktoré by sa dali využiť na naplnenie potrieb iných ľudí. Potom existuje aj obrovský počet iných konfliktov, ktoré poznamenávajú nespočítateľné množstvo ľudí v rodinách a spoločenstvách. Túžba po spravodlivosti preto nemôže prehliadnuť poverenie tvoriť a šíriť pokoj.

V centre Ježišovho evanjelia sa nachádza Boží láskavý a veľkolepý čin pokoja, ktorým je zmierenie ľudských bytostí s ich Stvoriteľom (pozri 2Kor 5,18–21). Zmierenie, ktoré prijímame, sa pre nás stáva vzorom, aby sme sa stali „vyslancami“ pre ostatných, ktorí tiež potrebujú prežiť zmierenie s Bohom.

`Uvažuj o texte Izaiáš 52,7. Ako tomuto textu rozumieš? Ako by si sa ním mohol riadiť vo svojom živote?`

Evanjelium pokoja sa stáva motiváciou, vzorom a prostriedkom na šírenie pokoja v našom svete naplnenom násilím. „Kto žije v súlade s Bohom, získava nebeský pokoj a vo svojom okolí šíri požehnaný vplyv. V unavenom a životným bojom skľúčenom srdci sa rozhostí mier.“ (TMB 28; MVB 35)

V Kázaní na vrchu Ježiš povedal: „Blahoslavení tvorcovia pokoja, lebo oni sa budú volať Božími synmi.“ (Mat 5,9) Keď o tom uvažujeme hlbšie, Ježiš nielen potvrdil prikázanie „Nezabiješ!“, ale ukázal, že sa nemáme ani hnevať, ani prechovávať nevraživosť či nenávisť (pozri Mat 5,21–26) a že máme milovať svojich nepriateľov a modliť sa za tých, čo nás prenasledujú (Mat 5,43–48). Znamená to, že sa máme aktívne usilovať o ich dobro. Existuje mnoho inšpirujúcich príbehov ľudí, ktorí zasvätili svoj život úsiliu vytvárať pokoj v rôznych problémových oblastiach a regiónoch. Snažili sa prinášať zmierenie a uzdravenie a často sa im podarilo zmierniť nespravodlivosť a utrpenie, ktoré vzniknuté konflikty prinášali. 

`Akým spôsobom by tvoj miestny zbor mohol vo svojom okolí pôsobiť ako „tvorca pokoja“?`