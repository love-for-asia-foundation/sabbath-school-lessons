---
title:  Milovať milosrdenstvo
date:   14/09/2019
---

### Texty na tento týždeň
Mat 6,25–33; Jak 1,5–8; 2,15.16; Iz 52,7; 1Ján 3,16–18; Iz 58,1–10

> <p>Základný text</p>
> 4Úprimným zasvitne svetlo v tme, veď Boh je milostivý, milosrdný a spravodlivý. 5Dobrý je ten, čo sa zľutúva, požičiava a spravuje veci rozvážne...  (Žalm 112,4.5)

Ukázali sme si už, že Biblia je plná zanietených textov, ktoré opisujú, ako Bohu záleží na chudobných a utláčaných a ako vyzýva svoj ľud, aby konal v prospech týchto ľudí v núdzi. Napriek pozornosti venovanej tejto problematike sa ukazuje, že biblické poverenie konať v prospech núdznych sa napĺňalo len ojedinele a čiastočne. Naplno a v dokonalosti sa prejaví až pri Kristovom návrate a nadprirodzených udalostiach, ktoré ho budú sprevádzať.

Dovtedy bude zlo pretrvávať v rôznych podobách, podporované temným duchovným vplyvom diabla a jeho anjelov. Medzi najčastejšie prejavy tohto zla patrí chudoba, násilie, útlak, otroctvo, vykorisťovanie, sebectvo a chamtivosť. V takomto svete sa naša cirkev, naše zbory a naše rodiny musia aktívne stavať proti zlu – bez ohľadu na to, aké je to často ťažké. V reakcii na Božiu láska a Božie pokyny máme žiť inšpirovaní Ježišovou obetavou službou a máme byť zmocnení a vedení prítomnosťou Svätého Ducha – to všetko nás má viesť k milosrdnému, vynaliezavému a odvážnemu konaniu, ktoré bude znamenať „zachovávať právo, milovať láskavosť a v pokore chodiť so svojím Bohom“ (Mich 6,8).