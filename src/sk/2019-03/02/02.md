---
title:  Boh, ktorý počuje
date:   07/07/2019
---

> <p></p>
> Hospodin mu [Mojžišovi] povedal: Dobre som si všimol útrapy svojho ľudu v Egypte. Počul som jeho volanie o pomoc pod údermi poháňačov a viem o jeho bolestiach. ... Kvílenie Izraelitov došlo ku mne a videl som aj ich utrpenie, i to, ako ich Egypťania utláčajú.  (2Moj 3,7.9)

Štyri storočia sú na čakanie veľmi dlhým obdobím, najmä keď sa počas nich postupne rozvíja útlak a otroctvo. Boh zasľúbil, že sa navráti k svojmu ľudu a vyvedie ho z Egypta. Ale rastúca nesloboda a silnejúca poroba spôsobili, že Izraeliti boli prinútení podieľať sa na budovaní bohatstva a slávy svojich pohanských utláčateľov, zatiaľ čo Boh zostával akoby mlčky v úzadí.

Potom sa však Boh prejavil jedinečným spôsobom. V opustenej púšti sa v horiacom kríku zjavil nečakanému vodcovi, princovi na úteku a skromnému pastierovi menom Mojžiš. Boh poveril zdráhavého Mojžiša úlohou, ktorej prvou časťou bolo vrátiť sa naspäť do Egypta s posolstvom pre Izraelitov. Obsahom tejto správy bolo, že Boh počul ich volanie o pomoc, videl ich útlak a vie o ich utrpení – a nie je mu to jedno. Práve naopak, chystá sa urobiť niečo, čo ich situáciu dramaticky zmení.

`Prečítaj si text 2Moj 3,16.17. Čo je obsahom posolstva, ktoré mal Mojžiš zvestovať Izraelitom? Ako je v tejto správe predstavený Boží plán? Čo ťa na Božích slovách upútalo najviac? Prečo?`

To však nebol koniec. Boh naplánoval nielen lepšiu krajinu, ale aj to, aby neodišli z Egypta ako chudáci. Storočia sa podieľali na budovaní bohatstva egyptskej ríše. Boh predpovedal odmietavý postoj faraóna, ale ubezpečil Mojžiša, že Izraelitom sa dostane náhrady za roky ich ťažkej práce: „V Egypťanoch vzbudím priazeň voči tomuto ľudu. Keď budete odchádzať, nepôjdete naprázdno.“ (2Moj 3,21)

Po rokoch útlaku, ktorému boli Izraeliti vystavení, sa Boh rozhodol stvoriť z týchto bývalých otrokov nový typ spoločenstva. Chcel, aby žili iným spôsobom a vytvorili spoločnosť, ktorá mala byť životaschopná a prosperujúca. Božím plánom bolo, aby tento nový typ spoločenstva fungoval ako vzor pre okolité národy. A podobne ako u Abraháma, aj požehnanie, ktoré Izraeliti prijímali od Hospodina, sa malo preniesť na celý svet.

`Ako vnímaš skutočnosť, že Boh vidí utrpenie a problémy svojho ľudu a počuje jeho volanie o pomoc? Čo ti toto poznanie hovorí o Bohu? Uvažuj o tom v kontexte verša 2Moj 4,31.`