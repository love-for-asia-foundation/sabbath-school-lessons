---
title:  Desatoro
date:   08/07/2019
---

> <p></p>
> 36Učiteľ, ktoré je najväčšie prikázanie v zákone? 37A on [Ježiš] mu odpovedal: Milovať budeš Pána, svojho Boha, celým svojím srdcom a celou svojou dušou a celou svojou mysľou. 38To je veľké a prvé prikázanie. 39Druhé je mu podobné: Milovať budeš svojho blížneho ako seba samého. 40Na týchto dvoch prikázaniach spočíva celý zákon i proroci.  (Mat 22,36–40)

`Uvažuj najprv o texte Mat 22,34–40 a potom si prečítaj verše 2Moj 20,1–17. Ako Ježišovo zhrnutie Desatora ovplyvňuje tvoje vnímanie jednotlivých prikázaní Desatora?`

Desatoro by sme pri čítaní mohli vnímať ako Ústavu. Po krátkej „preambule“ určujúcej základ, na ktorom sú postavené jednotlivé výroky – v tomto prípade ide o skutočnosť, že Boh vyslobodzuje svoj ľud –, dokument prináša základné princípy, podľa ktorých má celý národ fungovať. V prípade Desatora jednotlivé prikázania ukazujú, ako môžu ľudia čo najlepšie napĺňať svoju lásku k Bohu a svoju vzájomnú lásku. Niet divu, že mnohé krajiny, ktoré vychádzajú z kresťanských tradícií, položili si za základ svojich zákonov práve princípy Desatora.

Hoci jednotlivé prikázania Desatora sú pomerne stručné, nemali by sme podceňovať veľkosť ich vplyvu a všestrannosť Desatora ako zákona života. Napríklad šieste prikázanie „Nezabiješ“ (2Moj 20,13) vyjadruje a sumarizuje „všetky nespravodlivé činy, ktoré... skracujú život“ a tiež „sebecké zanedbávanie pomoci chudobným a inak trpiacim“ (PP 308; PP /sk/ 225). Podobne aj zákaz kradnutia (pozri 2Moj 20,15) odsudzuje „okrádanie ľudí, obchodovanie s otrokmi a zakazuje dobyvačné vojny. ... Zakazuje klamstvo v obchodovaní a požaduje vyplácanie spravodlivej mzdy a zaplatenie spravodlivého dlhu.“ Prikázanie zavrhuje aj „každý pokus o využitie nevedomosti, slabosti, neopatrnosti alebo nešťastia iných.“ (PP 309; PP /sk/ 225)

Mohli by sme byť v pokušení povedať si, že nie sme až takí zlí ľudia. Ak sme nikoho nezavraždili alebo niečo očividne neukradli, mohlo by sa nám zdať, že s nami je všetko v najlepšom poriadku. Ale keď Ježiš hovorí o prikázaniach, veľmi jasne ukazuje, že prikázania nenaplníme jednoducho tým, že sa vyhneme niektorým konkrétnym činom. Prestúpenia Zákona sa totiž môžeme dopustiť aj svojimi myšlienkami, pohnútkami, alebo dokonca nevykonaním toho, o čom vieme, že by sme to mali urobiť (pozri Mat 5,21–30).

Predstav si spoločnosť, v ktorej by sa každé prikázanie Desatora bralo vážne a ľudia by sa ním riadili v jeho plnosti. Bolo by to aktívne a živé spoločenstvo ľudí, v ktorom by každý z lásky k Bohu prejavoval starostlivosť a lásku voči ostatným ľuďom.

`Prečo máme podľa teba tendenciu vnímať Desatoro „obmedzene“, ignorujúc širšiu aplikáciu dôležitých princípov predstavených v Zákone? Prečo sa takéto oklieštené chápanie aplikuje do života človeka a spoločenstva jednoduchšie?`