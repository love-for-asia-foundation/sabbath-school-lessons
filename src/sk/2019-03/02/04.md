---
title:  Otroci, vdovy, siroty a cudzinci
date:   09/07/2019
---

> <p></p>
> Neutláčaj cudzinca. Dobre viete, čo v sebe cíti cudzinec, lebo sami ste boli cudzincami v Egypte.  (2Moj 23,9)

> <p></p>
> 21Vdovu ani sirotu nebudete utláčať. 22Ak ich však budeš utláčať a ony budú volať ku mne, ich nárek určite vypočujem. 23Rozpáli sa môj hnev a pozabíjam vás mečom, takže vaše ženy ovdovejú a vaše deti osirejú.  (2Moj 22,21–23)

`Uvažuj o texte 2Moj 23,9. Ako by si zhrnul Božie posolstvo pre Izraelitov? Ako by si aplikoval princíp obsiahnutý v tomto príkaze na dnešnú dobu?`

Ako čerstvo oslobodení otroci Izraeliti vedeli, aké to je prežívať porobu, útlak a vykorisťovanie. Do radosti nad nadobudnutou slobodou zaznieva Božie upozornenie, aby nezabudli, odkiaľ prišli, aké bolo žiť v otroctve a čo Boh urobil pre ich záchranu. Hospodin ustanovil slávnosť Paschy ako pripomienku minulých udalostí a ako príležitosť vždy nanovo prežiť a vyrozprávať príbeh vyslobodenia: „Keď sa ťa v budúcnosti tvoj syn spýta, čo to znamená, odpovieš mu: Hospodin nás vyviedol mocnou rukou z Egypta, z domu otroctva.“ (2Moj 13,14)

`Uvažuj o texte 2Moj 22,21–23. V čom mala byť skúsenosť národa s otroctvom poučením pre spôsob, akým mali Izraeliti pristupovať k tým ľuďom, ktorí v ich vlastnom okolí prežívali bolesť, starosti a často aj zápas o holú existenciu?`

Neuplynulo veľa času, odkedy Mojžiš priniesol Izraelitom z vrchu Sinaj Desatoro, a Hospodin ho znova povolal, aby s ním strávil viac času a dal mu podrobnejšie nariadenia, ako tieto veľké prikázania aplikovať v živote celého spoločenstva Božieho ľudu. Ešte pred nariadením ako stavať svätostánok, Boh v troch kapitolách 2. Mojžišovej detailne vysvetľuje také princípy, ako napríklad správne zaobchádzanie s otrokmi. Božie nariadenia sú v jasnom kontraste so skúsenosťou, ktorú si so sebou Izraeliti priniesli z Egypta. V tejto časti Písma nachádzame zákony týkajúce sa násilných trestných činov, zákony o vlastníctve pôdy, zákony súvisiace s každodenným životom a princípmi súdnych pojednávaní, ktoré mali aplikovať konkrétne zákony a zabezpečiť tak spravodlivosť (pozri 2Moj 21–23).

Medzi uvedenými zákonmi boli najdôležitejšie tie, ktoré sa týkali obyvateľov novoustanovenej spoločnosti. A mimoriadne postavenie mali tie zákony, ktoré sa zameriavali na najzraniteľnejších členov spoločenstva a na cudzincov. Týchto ľudí nebolo možné využívať či zneužívať, mali právo na taký prístup k jedlu, ktorý mal zabezpečiť ich dôstojnosť – napríklad zbieranie zostatku na poli po žatve. Takéto zaobchádzanie s „nešťastníkmi“ alebo cudzincami nebolo v staroveku vôbec bežné. Aj dnes mnohí zabúdajú na dôležité morálne princípy, ktoré sa týkajú prístupu k ľuďom s rôznymi znevýhodneniami.

`Ktoré tvoje skúsenosti a spomienky ťa vedú k milosrdnejšiemu prístupu k druhým a k úsiliu pomôcť im, keď prežívajú utrpenie alebo sa s nimi zaobchádza nespravodlivo?`