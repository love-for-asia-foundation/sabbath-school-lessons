---
title:  Podnety na zamyslenie
date:   12/07/2019
---

V knihe Patriarchovia a proroci si prečítaj kapitoly „Izrael dostal zákon“ a „Starostlivosť o chudobných“.

„Mojžišove zákony kladú okrem prvoradých povinností voči Bohu veľký dôraz na štedrosť voči chudobným a na starostlivosť o nich. Aj keď Boh svojmu národu sľúbil hojnosť požehnania, nemal na zreteli chudobu celkom odstrániť. Výslovne vyhlásil, že v krajine sa vždy nájdu chudobní. Medzi Božím ľudom budú stále takí, čo budú prebúdzať súcit, potrebovať láskavosť a vyžadovať dobročinnosť. Ľudia bývali vtedy tiež chorí, ako sú chorí aj dnes. Prichádzali o majetok a bývali nešťastní. Ak dbali na Božie pokyny, nemali medzi sebou žobrákov ani hladujúcich.“ (PP 530.531; PP /sk/ 397)

„Tieto opatrenia boli rovnako prospešné pre bohatých ako pre chudobných. Obmedzovali ich mamonárske chúťky i náchylnosť k povýšenectvu a prebúdzali v nich zmysel pre dobročinnosť. Posilňovaním vzájomnej dobrej vôle a dôvery medzi všetkými vrstvami sa podporoval sociálny poriadok a stálosť štátnej správy. Všetci sme navzájom pospájaní ako články veľkého organizmu ľudstva a čokoľvek robíme pre blaho a povznesenie iných, vráti sa nám v podobe požehnania.“ (PP 534.535; PP /sk/ 400)

**Námety na spoločné uvažovanie**

1.	Ktoré z rôznych nariadení, daných Hospodinom prostredníctvom Mojžiša Izraelitom, najviac upútavajú tvoju pozornosť (nezávisle od toho, či boli špecificky spomenuté v lekcii na tento týždeň)?

2.	Prečo sa podľa teba Boh vo svojich zákonoch tak veľmi sústreďuje na tých najzraniteľnejších?

3.	Ako by sme mali spomenuté zákony vnímať a uplatňovať dnes? Podľa čoho by sme sa mali rozhodovať, ktoré z týchto zákonov sú aplikovateľné a dôležité aj v súčasnosti? Čo sa z uvedených nariadení môžeme naučiť o spôsobe, akým mali Izraeliti viesť svoje spoločenstvo?

**Zhrnutie**

Boh počul zúfalé volanie Izraelitov v Egypte, zasiahol a zachránil ich. Usiloval sa s nimi vytvoriť osobitý zmluvný vzťah. Chcel im pomôcť vytvoriť spoločnosť založenú na princípoch, ktoré prinesú požehnanie všetkým – a to aj tým, ktorí sú často zraniteľní, prehliadaní a zabudnutí.