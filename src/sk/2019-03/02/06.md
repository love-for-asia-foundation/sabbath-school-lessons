---
title:  Jubilejný rok (rok milosti)
date:   11/07/2019
---

> <p></p>
> 11Päťdesiaty rok bude pre vás jubilejným rokom. ... 12Je to jubilejný rok; bude vám svätý. Budete sa živiť tým, čo sa urodí na poli. 13V tomto jubilejnom roku nech sa každý vráti k svojmu vlastníctvu. ... 23Zem sa nesmie predať natrvalo, lebo zem je moja. Vy ste u mňa len cudzinci a prisťahovalci.  (3Moj 25,11–13.23)

Po vyjdení z Egypta boli Izraeliti národom bez domoviny. Preto počas putovania po púšti tak túžobne čakali na vstup do zasľúbenej krajiny. Boh vedel, akú dôležitosť bude mať vlastníctvo pôdy po vstupe Izraelitov do Kanaánu. Sám Boh dozeral na to, ako pod vedením Jozuu pripadla jednotlivým kmeňom a rodom určitá časť zasľúbenej krajiny.

Hospodin však zároveň vedel, že v priebehu času okolnosti spojené s vlastníctvom pôdy – bohatstvo, možnosti a zdroje – ovplyvnia rozdelenie pôdy a sústredia ju do rúk niekoľkých ľudí. Rôzne okolnosti – rodinné a zdravotné problémy, zlé rozhodnutia a neúspech – môžu spôsobiť, že niektorí ľudia budú musieť dať časť pôdy do zálohy, alebo dokonca ju budú musieť predať, aby prežili. To by však znamenalo, že aj nasledujúce generácie danej rodiny navždy prídu o majetok.

Boh takúto situáciu vyriešil nariadením, že pôdu nemožno predať natrvalo. Bolo ju možné predať len do najbližšieho „jubilejného roku“. V tomto roku sa malo vlastníctvo pôdy vrátiť rodine, ktorej pôda pôvodne patrila. Okrem toho, každý kúsok predanej pôdy mohol byť predajcom alebo kýmkoľvek z jeho rodiny odkúpený naspäť – a to kedykoľvek. Aj toto bol spôsob, akým Boh pripomínal ľuďom, že on je zvrchovaným Vládcom a vzťah k nemu má ovplyvňovať aj vzťahy k druhým ľuďom. 

`Prečítaj si text 3Moj 25,8–23. Ako by podľa teba vyzerala dnešná spoločnosť a v čom by bola iná, keby sa riadila princípmi obsiahnutými v týchto veršoch? Zameraj sa najmä na slová „nepoškodzujte sa navzájom“ (verše 14 a 17).`

„Božie ustanovenia mali podporiť sociálne vyrovnanie. Sobotným a jubilejným rokom sa mali do značnej miery ponaprávať krivdy, ktoré sa v medzidobí v sociálnom a politickom živote národa udiali.“ (PP 534; PP /sk/ 400)

Nie je isté, či sa tento ekonomický a sociálny kolobeh naplno dodržiaval počas nejakého dlhšieho časového úseku (pozri 2Kron 36,21). Napriek tomu, uvedené pravidlá ponúkajú fascinujúci pohľad na to, ako by asi vyzeral svet, keby sa ľudia naozaj riadili Božími zákonmi. Okrem toho, v uvedených veršoch vidíme, že Bohu veľmi záležalo na chudobných o odsúvaných. Božie princípy mali zabezpečiť praktický prejav spravodlivosti a férovosti.

`Ako a v čom by sa podľa teba dali aplikovať princípy spojené s „jubilejným rokom“ na dnešnú spoločnosť?`