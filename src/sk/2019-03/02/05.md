---
title:  Druhý desiatok
date:   10/07/2019
---

> <p></p>
> 28Na konci každého tretieho roka zanes celoročný desiatok zo svojej úrody a zlož ho v bránach mesta. 29Potom príde levita, ktorý nemá podiel ani dedičné vlastníctvo s tebou, alebo cudzinec, sirota a vdova, ktorí sú v tvojich bránach, nech sa najedia dosýta, aby ťa požehnával Hospodin, tvoj Boh, pri každom diele tvojich rúk, ktoré budeš konať.  (5Moj 14,28.29)

Mnohí kresťania sa riadia biblickým princípom o platení (vracaní) desiatku. Väčšinou pritom odkazujú na text u proroka Malachiáša (3,10). Na základe toho dávajú desať percent príjmu (alebo „prírastku“) na podporu činnosti cirkvi a hlásanie evanjelia. Cirkvi, v ktorých sa praktizuje dávanie desiatku, majú zväčša veľmi presné pravidlá, ako zverené financie využívať. Takto získané prostriedky sú určené na priamu podporu duchovných a evanjelizáciu.

`Uvažuj o texte 5Moj 14,22–29. Aký je podľa týchto inštrukcií hlavný cieľ (zmysel) dávania desiatku?`

Ako veriaci máme tendenciu myslieť si, že odovzdaním desiatich percent zo svojho príjmu sme splnili svoju povinnosť dávať. Ale nariadenie o desiatku dané Izraelitom naznačuje, že desať percent bolo len začiatkom. Historické štúdie ukazujú, že starovekí Izraeliti žili a dávali podľa smerníc levitského zákona, čo znamenalo, že pravidelne dávali štvrtinu až tretinu svojho príjmu na Božie dielo, na podporu kňazov a svätyne a na pomoc chudobným.

Hebrejská tradícia označuje niektoré nariadenia z 3. a 5. knihy Mojžišovej za takzvaný „druhý desiatok“ (hebr. ma’aser šeni). Toto dávanie bolo určené predovšetkým na podporu sirôt, vdov a cudzincov. Je zrejmé, že ľudia sa mali tešiť z výsledkov svojej práce a oslavovať prijatú úrodu. Boh im zasľúbil požehnanie, najmä v súvislosti s ich novou zemou, ale toto požehnanie nemali brať ako samozrejmosť a už vôbec nemali zabúdať na tých, ktorí prežívali problémy a ťažkosti. 

Počas bežného roka mali túto (desiatu) časť úrody priniesť do svätyne, kde sa mala použiť a rozdeliť. „V každom treťom roku sa však tento druhý desiatok zužitkovával doma. Slúžil na podporu levitov a chudobných... Tento desiatok bol vlastne fondom na dobročinné účely a na pohostinstvo.“ (PP 530; PP /sk/ 397) Na týchto oslavách zberu úrody sa okrem iného kládol dôraz na tých, ktorí by mohli byť ľahko prehliadnutí alebo zabudnutí: „...zo svojej úrody dáš levitovi, cudzincovi, sirote a vdove, aby jedli v tvojich bránach a nasýtili sa.“ (5Moj 26,12)

Podľa Božích nariadení mala byť aspoň časť darov Izraelitov zameraná na zabezpečenie finančnej a praktickej pomoci tým, ktorí ju potrebovali. Ako sme už spomenuli, základ takéhoto konania spočíval v tom, že si ľudia pripomínali Božie milosrdenstvo a spravodlivosť a vyjadrovali mu za to vďačnosť.

`Uvažuj o texte 5Moj 26,1–11. Ako rozumieš Hospodinovým slovám zaznamenaným v týchto veršoch? Ako by sme mali princípy obsiahnuté v tejto stati aplikovať do nášho postoja voči ľuďom, ktorí sa ocitli v núdzi a potrebujú pomoc?`