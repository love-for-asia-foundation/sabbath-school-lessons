---
title:  Život podľa evanjelia
date:   31/08/2019
---

### Texty na tento týždeň
Rim 8,20–23; Ján 3,16.17; Mat 9,36; Ef 2,8–10; 1Ján 3,16.17; Zj 14,6.7

> <p>Základný text</p>
> 8Veď ste spasení milosťou skrze vieru. A to nie je z vás, je to Boží dar. 9Nie zo skutkov, aby sa nikto nevystatoval. 10Veď sme jeho dielo, stvorení v Kristovi Ježišovi na to, aby sme konali dobré skutky, ktoré nám Boh už vopred pripravil.  (Ef 2,8–10)

Vždy, keď začneme uvažovať o Božích príkazoch, požiadavkách a pokynoch, dostávame sa do nebezpečenstva – alebo dokonca do pokušenia – nazdávať sa, že si svojím konaním môžeme získať Božiu priazeň a zaslúžiť si spasenie – alebo k nemu aspoň nejako prispieť. Biblia nám však opakovane pripomína, že sme hriešnici zachránení Božou milosťou prostredníctvom Ježiša Krista a jeho zástupnej smrti za nás na kríži. Je vari niečo, čo by sme k tomu mohli akýmkoľvek spôsobom pridať? Ako napísala Ellen Whiteová: „Keby ste dali dokopy všetko, čo je v človeku dobré, sväté, ušľachtilé a krásne a potom by ste to predložili Božím anjelom ako niečo, čo by malo viesť k spaseniu človeka alebo čo by malo byť nejakou zásluhou, takýto plán by bol odmietnutý ako vierolomnosť.“ (FW 24)

Ani naše skutky milosrdenstva a súcitu voči ľuďom v núdzi by sme preto nemali vnímať ako niečo, vďaka čomu by sme si mohli zaslúžiť spasenie. Zároveň však platí, že keď čoraz viac rozumieme spaseniu a uvedomujeme si jeho hodnotu, budeme ako prijímatelia Božej lásky čoraz jasnejšie vidieť súvislosť medzi Jeho láskou voči nám a záujmom o chudobných a utláčaných. Prijali sme, aby sme dávali. Keď vidíme, ako veľmi nás Boh miloval a miluje, vnímame aj skutočnosť, ako veľmi miloval a miluje ostatných – a chápeme jeho povolanie, aby sme druhých milovali aj my.