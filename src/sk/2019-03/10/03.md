---
title:  Súcit a pokánie
date:   02/09/2019
---

> <p></p>
> 41Keď sa už priblížil a uzrel mesto, zaplakal nad ním 42a povedal: Kiežby si aj ty, aspoň v tento deň, spoznalo, čo ti prináša pokoj! Teraz je to však skryté pred tvojimi očami.  (Luk 19,41.42)

Poznanie príbehov o veľkom spore a spasení nás vedie k poznaniu pravdy o živote, ktorá tvorí základ na pochopenie nášho sveta a našej situácie – všetci a všetko je poznačené pádom a hriechom. Náš svet nie je taký, ako vyzeral pri stvorení. A hoci aj dnes nesieme Boží obraz, na ktorý sme boli stvorení, sme súčasťou sveta po páde. Hriech v našich životoch má tú istú podstatu ako zlo, ktoré spôsobilo toľko bolesti, utrpenia a útlaku na celom svete.

Zaslúžene preto cítime bolesť, nepokoj, zármutok a tragédiu sveta a ľudí okolo nás. Museli by sme byť roboti, aby sme necítili bolesť života na tomto svete. Nárek v knihe Žalmov, zármutok Jeremiáša a ostatných prorokov a slzy a ľútosť Ježiša – to všetko je adekvátnou odozvou na stav sveta a predovšetkým na situáciu tých, ktorí trpia pod vplyvom zla na svete.

`Prečítaj si texty Mat 9,36; 14,14; Luk 19,41–42 a Ján 11,35. Aké situácie napĺňali podľa týchto veršov Ježiša súcitom? Ako môže človek nadobudnúť srdce, ktoré je citlivé na bolesť okolo nás?`

Musíme si uvedomiť, že hriech a zlo nie sú len kdesi „vonku“ a „mimo“, ani výsledkom hriechu niekoho iného. „Ak hovoríme, že sme bez hriechu, klameme sami seba a nieto v nás pravdy.“ (1Ján 1,8) Biblickí proroci vnímali hriech ako tragédiu, ktorá však nespočívala primárne v tom, že niekto porušil „pravidlá“, ale v tom, že hriech narušil vzťah medzi Bohom a jeho ľudom a že náš hriech ublížil iným ľuďom.

Egoizmus, chamtivosť, lakomosť, predsudky, ľahostajnosť a bezohľadnosť – to všetko tvorí podstatu zla, nespravodlivosti, chudoby a útlaku vo svete. Vyznanie našej hriešnosti je prvým krokom nielen k pomenovaniu tohto zla, ale aj k tomu, aby sme dovolili Božej láske zaujať v našich srdciach to správne miesto: „Ale ak vyznávame svoje hriechy, on je verný a spravodlivý: Odpustí nám hriechy a očistí nás od všetkej neprávosti.“ (1Ján 1,9)

`Uvažuj chvíľu o sebe a svojom stave. V čom spočíva tvoja skazenosť a ako sa prejavuje? V čom si súčasťou „väčšieho problému“? Čo môžeš urobiť, o čom potrebuješ premýšľať a kam sa potrebuješ pozerať, aby sa to zmenilo?`