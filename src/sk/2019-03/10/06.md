---
title:  Večné evanjelium
date:   05/09/2019
---

> <p></p>
> 6Potom som videl iného anjela letieť stredom neba: Mal večné evanjelium, aby ho ohlasoval obyvateľom zeme, každému národu, kmeňu, jazyku a ľudu. 7Volal mohutným hlasom: Bojte sa Boha a vzdajte mu slávu, lebo prišla hodina jeho súdu. Klaňajte sa tomu, ktorý stvoril nebo i zem, more i pramene vôd.  (Zj 14,6.7)

Premieňajúce pozvanie evanjelia adresované „každému národu, kmeňu, jazyku a ľudu“ (Zj 14,6) pokračovalo v priebehu dejín kresťanstva. Zjavenie však hovorí aj o obnovenom hlásaní tohto posolstva – dobrej správy o Ježišovi a všetkých jeho zasľúbeniach – na konci času.

`Uvažuj o texte Zj 14,6.7. Ako sa všeobecné chápanie evanjelia – zhrnuté napríklad u Jána 3,16 – nachádza v špecifickom posolstve anjela vo verši 7?`

Text Zjavenia 14,7 v sebe spája tri kľúčové prvky, o ktorých sme už pri našom štúdiu hovorili v súvislosti s Božím pohľadom na zlo, chudobu a útlak:

**Súd**. Dožadovanie sa súdu – teda nastolenia spravodlivosti – opakovane zaznieva vo volaní utláčaných. Našťastie, Biblia zobrazuje Boha ako toho, ktorý počuje volanie ľudí v núdzi a ťažkostiach. Ako sa často opakuje napríklad v Žalmoch, ľudia vystavení nespravodlivému zaobchádzaniu vnímajú Boží súd ako evanjelium.

**Uctievanie**. V textoch hebrejských prorokov nachádzame časté prepojenie medzi uctievaním a dobrými skutkami. Najviac sa to prejavuje pri porovnaní bohoslužobných aktivít tých, čo síce o sebe vyhlasujú, že sú Božím ľudom, ale v skutočnosti sa dopúšťajú ohavností a nespravodlivosti na svojich blížnych. Ako príklad môžeme uviesť text Izaiáš 58, kde Boh veľmi jasne uvádza, že zo všetkého najviac túži po takých bohoslužobných prejavoch, ktoré sa prejavujú dobrotou a starostlivosťou o chudobných a núdznych (pozri Iz 58,6.7)

**Stvorenie**. Ako sme už videli, jedným zo základov Božieho volania po konaní spravodlivosti je skutočnosť, že všetci tvoríme veľkú ľudskú rodinu. Všetci sme stvorení na Boží obraz, Boh nás všetkých miluje a v jeho očiach máme všetci obrovskú hodnotu. Nikto by preto nemal byť vykorisťovaný, zneužívaný alebo utláčaný pre nespravodlivý zisk a chamtivosť iných. Je zrejmé, že hlásanie evanjelia zaznievajúce na konci času je výzvou na prijatie záchrany, vykúpenia a obnovy, ktoré Boh koná pre padnuté ľudstvo. A tak aj uprostred prenasledovania a sporu o pravé a falošné uctievanie (pozri Zj 14,8–12) Boh bude mať ľud, ktorý bude reprezentovať to, čo je správne, bude obhajovať Božie prikázania a bude mať vieru Ježiša Krista – a to aj uprostred toho najhoršieho zla.

`Ako sa dá najlepšie skombinovať služba ľuďom v núdzi s vyjadrením nádeje a s varovaním, ktoré sa nachádza v posolstve troch anjelov?`