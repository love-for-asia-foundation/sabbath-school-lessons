---
title:  Podnety na zamyslenie
date:   06/09/2019
---

Prečítaj si kapitolu „Boh s nami“ v knihe Túžba vekov a kapitolu „Zachránení, aby slúžili“ z knihy Cesta ku zdraviu a životnej harmónii.

„Boh pokladá celú zem za svoju vinicu. Tá je teraz síce v rukách uchvatiteľa, ale patrí Bohu. Je Božia, pretože Boh ju stvoril a vykúpil. Kristus priniesol obeť za celý svet. Tak Boh miloval svet, že dal svojho jednorodeného Syna. (Ján 3,16) V tomto jedinom dare ľudia dostali všetky ostatné dary. Celý svet každodenne prijíma od Boha rôzne požehnania. Každá kvapka dažďa či lúč svetla, ktoré dopadnú na naše nevďačné pokolenie, každý lístok, kvet alebo plod svedčí o zhovievavosti a veľkej láske nášho Stvoriteľa.“ (COL 301.302; KP 240)

„V Kristovi nieto rozdielu medzi Židom a pohanom, otrokom a slobodným. Kristova preliata krv zblížila všetkých (Gal 3,28; Ef 2,13). Musíme počúvať volanie trpiaceho ľudstva a odpovedať naň bez ohľadu na náboženské rozdiely. ... Všade okolo nás žijú chudobní a ťažko skúšaní, ktorí potrebujú prejavy súcitu a naliehavú pomoc. Bez porozumenia a pomoci sa nezaobídu vdovy ani siroty, o ktoré sa na Kristov príkaz majú postarať jeho nasledovníci, pretože im ich posiela Boh. Tie si ľudia príliš často nevšímajú. Snáď majú drsnejší vzhľad a sú zanedbané a možno aj odpudivé, no aj tak sú Božím vlastníctvom. Pán ich vykúpil za nesmiernu cenu a sú mu práve také drahé ako my. Patria do Božej rodiny a kresťania ako Boží správcovia sú za ne zodpovední.“ (COL 386.387; KP 311)

**Námety na spoločné uvažovanie**

`1.	Ako môžeme predísť pokušeniu myslieť si, že keď konáme dobré skutky a pomáhame druhým, sme vďaka svojmu úsiliu lepší a v Božích očiach si za to zaslúžime uznanie?`

`2.	Je tvoja cirkev spoločenstvom, v ktorom „niet rozdielu“ a všetci sú v Kristovi jedno? Ako by sa to mohlo prejaviť výraznejšie? Má vaše spoločenstvo otvorené dvere naozaj pre všetkých? Aké problémy v tejto oblasti vidíte a ako by sa ich dalo vyriešiť?`

`3.	Ľudia, ktorí sú v núdzi, potrebujú našu bezprostrednú praktickú pomoc. Zároveň im však chceme zvestovať evanjelium a jeho pravdy. Ako medzi týmito dvomi činnosťami (praktickou pomocou a zvestovaním evanjelia) nájsť správnu vyváženosť? Ako sa môžeme naučiť robiť oboje?`

**Zhrnutie**

Božia láska, ako je vyjadrená v pláne spasenia a prostredníctvom života a obete Ježiša Krista, nám ponúka odpustenie, život a nádej. Ako prijímatelia tejto milosti sa usilujeme podeliť sa o ňu s inými. Motiváciou našej snahy nie je zaslúžiť si spasenie. Naša túžba slúžiť je motivovaná Kristovou láskou a vedomím, že sme boli stvorení a pretvorení, aby sme konali skutky nášho Boha. Práve preto evanjelium mení vzťahy a vedie nás k službe tým, ktorí pomoc najviac potrebujú.