---
title:  Milosť a dobré skutky
date:   03/09/2019
---

> <p></p>
> 8Veď ste spasení milosťou skrze vieru. A to nie je z vás, je to Boží dar. 9Nie zo skutkov, aby sa nikto nevystatoval. 10Veď sme jeho dielo, stvorení v Kristovi Ježišovi na to, aby sme konali dobré skutky, ktoré nám Boh už vopred pripravil.  (Ef 2,8–10)

`Pokús sa text Ef 2,8–10 zhrnúť vlastnými slovami. Čo tieto verše hovoria o vzťahu medzi milosťou a dobrými skutkami?`

Z biblických správ sa dozvedáme, že sme – okrem iného – boli stvorení, aby sme uctievali Boha a slúžili druhým. Môžeme sa len pokúsiť predstaviť si, ako by to asi mohlo vyzerať, keby sme žili v bezhriešnom prostredí.

Vinou hriechu dnes poznáme len zničený a mravne porušený svet. Našťastie pre nás, Božia milosť vyjadrená a uskutočnená prostredníctvom Ježišovej obete za hriechy sveta otvára cestu pre odpustenie a uzdravenie. A tak aj napriek hriechom poznačenému svetu sa naše životy môžu priblížiť Božiemu majstrovskému zámeru a Boh si nás môže použiť ako partnerov v snahe uzdravovať zranenia a naprávať škody, ktoré vznikli v životoch druhých (pozri Ef 2,10). „Tí, čo dostávajú, majú dávať druhým. Volanie o pomoc prichádza zo všetkých strán. Boh povoláva ľudí, aby ochotne a s radosťou slúžili svojim blížnym.“ (CZ 103)

Zopakujme si, že dobré skutky – vo forme starostlivosti o chudobných, pozdvihovania utláčaných a sýtenia hladných – nerobíme preto, aby sme získali spasenie alebo obstáli pred Bohom. Prostredníctvom viery máme v Kristovi všetko, čo kedy budeme potrebovať, aby sme pred Bohom obstáli. Samých seba by sme mali vnímať skôr ako hriešnikov a obete hriechu a znova a znova by sme si mali uvedomovať, že Boh nás miluje a vykúpil nás. A hoci neustále zápasíme s pokušením egoizmu a chamtivosti, sebaobetavá a pokorná Božia milosť nám ponúka úplne inú, novú formu života a lásky, ktorá premieňa naše bytie.

Keď sa pozeráme na kríž, vidíme obrovskú a dokonalú obeť prinesenú za nás a uvedomujeme si, že nemôžeme vôbec nič pridať k tomu, čo vďaka tejto obeti v Kristovi dostávame. To samozrejme neznamená, že nemáme vôbec nijako odpovedať na to, čo sme v Kristovi dostali. Naopak, musíme reagovať! A ako lepšie by sme mohli reagovať na lásku, ktorú sme dostali, než tým, že budeme prejavovať lásku druhým?

`Premýšľaj o veršoch 1Ján 3,16.17. Ako tieto verše vyjadrujú, aká by mala byť naša odpoveď na Ježišovu obeť na kríži? Prejavuje sa táto odpoveď prakticky v tvojom každodennom živote? Ako?`