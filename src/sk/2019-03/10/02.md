---
title:  „Veď Boh tak miloval svet...“
date:   01/09/2019
---

> <p></p>
> 16Veď Boh tak miloval svet, že dal svojho jednorodeného Syna, aby nezahynul nik, kto v neho verí, ale mal večný život. 17Lebo Boh neposlal Syna na svet, aby svet odsúdil, ale aby ho spasil.  (Ján 3,16.17)

Text Ján 3,16 hovorí: „Lebo tak Boh miloval svet...“ Grécke slovo označujúce „svet“ – kosmos – znamená „svet ako stvorenú a usporiadanú entitu“ (5BC 929). Tento verš síce hovorí o spasení ľudstva, ale plán spasenia sa vzťahuje na stvorenie ako celok.

`Prečítaj si text Rim 8,20–23. Čo tieto verše hovoria o širšom význame a aplikácii plánu spasenia?`

Samozrejme, spasenie sa týka osobného vzťahu každého z nás k Hospodinovi. Ide však o viac. Ospravedlnenie neznamená len odpustenie našich hriechov. V ideálnom prípade zahŕňa aj to, ako – prostredníctvom Ježiša a moci Svätého Ducha – Hospodin tvorí Božie spoločenstvo. Teda spoločenstvo, ktoré oslavuje odpustenie a uistenie o spasení okrem iného aj tým, že svetu vydáva svedectvo svojimi dobrými skutkami.

`Uvažuj o texte Ján 3,16.17. Akým spôsobom 17. verš dopĺňa a rozširuje 16. verš?`

Vieme pochopiť, že Boh miluje aj iných ľudí ako nás samých. Miluje tých, ktorých máme radi, a tešíme sa z toho. Miluje aj tých, ktorým sa snažíme odovzdať evanjelium a toto poznanie je pre nás často motiváciou evanjelizácie. Boh však miluje aj tých, v ktorých blízkosti sa necítime dobre alebo tých, z ktorých máme strach. Boh miluje všetkých ľudí na celom svete – a to aj tých, ktorých nejako mimoriadne nemáme v láske alebo ich „nemusíme“.

Pri pozorovaní stvorenstva môžeme vidieť Božiu lásku. Biblia znova a znova ukazuje, že svet okolo nás je dôkazom Božej dobroty: „Lebo on [Otec v nebesiach] dáva vychádzať slnku nad zlými aj nad dobrými a zosiela dážď na spravodlivých aj nespravodlivých.“ (Mat 5,45) Život samotný je Božím darom a bez ohľadu na náš osobný postoj voči Bohu je každý človek príjemcom tohto daru.

`Ako by sa mal zmeniť náš postoj k druhým ľuďom a k ich životným okolnostiam, keď si uvedomíme, že aj ich Boh stvoril a miluje ich?`