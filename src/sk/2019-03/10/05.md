---
title:  Naše spoločné človečenstvo
date:   04/09/2019
---

> <p></p>
> Či nemáme všetci jedného otca? Či nás nestvoril jeden Boh? Prečo sme si navzájom vierolomní a znesväcujeme zmluvu svojich otcov?  (Mal 2,10)

> <p></p>
> 26On z jedného stvoril celé ľudské pokolenie, aby obývalo celý povrch zeme, vymedzil ľuďom čas a hranice bývania, 27aby hľadali Boha, či by ho nejako nenahmatali a nenašli, hoci od nikoho z nás nie je ďaleko. 28V ňom žijeme, hýbeme sa a sme, ako to povedali aj niektorí vaši básnici: Veď sme jeho rodom.  (Sk 17,26–28)

Ježiš sa svojou službou a svojím učením zameriaval na všetky skupiny ľudí. Každého, kto sa k nemu snažil priblížiť s úprimnými pohnútkami – či už išlo o ženy so zlou povesťou, vyberačov daní, malomocných, Samaritánov, rímskych stotníkov, náboženských vodcov alebo deti – Ježiš ich vítal s ozajstnou vrúcnosťou a starostlivosťou. Ako postupne zisťovala aj raná cirkev, zahŕňalo to v sebe aj ponuku daru spasenia.

Keď prví kresťania pomaly rozpoznávali, že evanjelium je určené všetkým, nezačali nejako umelo pridávať konanie dobrých skutkov v prospech druhých ako niečo „milé“, čo by sa mohlo robiť. Pomoc blížnym a konanie v prospech druhých tvorili podstatu ich chápania evanjelia, ako to videli v živote, službe a smrti Ježiša Krista. Áno, museli sa v tejto súvislosti vyrovnávať s rôznymi výzvami – ako jednotlivci (Pavol a Peter, pozri napríklad Sk 10,9–20), aj ako cirkev (koncil v Jeruzaleme, pozri Skutky 15). Hneď od začiatku si tak začali uvedomovať obrovskú zmenu, ktorú evanjelium prinieslo do ich chápania Božej lásky. Poznali, že Božia láska zahŕňa každého a že musí ovplyvňovať všetkých, ktorí Boha nasledujú.

**Uvažuj o uvedených textoch. Čo tieto verše hovoria o tom, že ako ľudia máme rovnaký pôvod a rovnaké postavenie pred Bohom? Ako by mali jednotlivé myšlienky v týchto veršoch ovplyvňovať tvoj postoj k druhým ľuďom?**

`Mal 2,10`

`Sk 17,26`

`Rim 3,23`

`Gal 3,28`

Bez toho, aby sme sa dohadovali, komu by sme vlastne mali slúžiť, jednoducho vykročme a slúžme. A možno sa nám stane, že niekto, o kom by sme to nikdy nepredpokladali, pomôže nám. Všeobecnú charakteristiku človečenstva je možné lepšie rozpoznať v spoločenstve tých, ktorých zjednocuje evanjelium, zachraňujúca Božia láska a povolanie, aby sme boli v Ňom jedno: „Veď my všetci sme boli pokrstení jedným Duchom v jedno telo, či Židia alebo Gréci, či otroci alebo slobodní; a všetci sme boli napojení jedným Duchom.“ (1Kor 12,13)

`Ktoré skupiny ľudí v tvojom okolí sú marginalizované? Ako im môžeš pomôcť ty sám a ako im môže slúžiť vaše zborové spoločenstvo?`
