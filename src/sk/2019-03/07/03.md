---
title:  Ježišovo poslanie
date:   12/08/2019
---

> <p></p>
> 20Keď učeníci prišli k nemu, povedali: Ján Krstiteľ nás poslal k tebe opýtať sa, či si ty ten, ktorý má prísť, alebo máme čakať na iného? – 21Práve v tú hodinu mnohých uzdravil z neduhov, chorôb, z moci zlých duchov a mnohým slepým daroval zrak. 22Odpovedal im teda: Choďte, oznámte Jánovi, čo ste videli a počuli: Slepí vidia, chromí chodia, malomocní sa očisťujú, hluchí počujú, mŕtvi vstávajú z mŕtvych a chudobným sa hlása evanjelium.  (Luk 7,21–22)

Či už išlo o plánované čítanie textu alebo sa pre daný text vo zvitku proroka Izaiáša (Iz 61,1.2) Ježiš rozhodol sám, určite nešlo o náhodu, že práve tieto verše zazneli počas jeho prvého zaznamenaného verejného kázania. Rovnako nie je náhoda, že krátka zmienka o Ježišovom kázaní u Lukáša 4,16–21 („Dnes sa splnilo Písmo, ktoré ste práve počuli.“ Luk 4,21) stojí na začiatku Lukášovho záznamu o Ježišovej verejnej službe.

Zdá sa, akoby Ježiš pokračoval v nápeve Máriinej piesne o „kráľovstve naruby“ a začal ho uskutočňovať vo svojej službe. Ježiš – a Lukáš pri prerozprávaní tohto príbehu – používa Izaiášovo proroctvo na vysvetlenie svojho poslania, ktoré sa práve začínalo uskutočňovať. Išlo zároveň o iný spôsob vyjadrenia toho, čo Mária opísala o vyše tridsať rokov skôr. Na chudobných, skrúšených a utláčaných je zameraná dobrá správa a oni sú prijímateľmi toho, čo Ježiš prináša.

Ježiš použil text z Izaiáša 61 na vyjadrenie svojej misie. Jeho služba a poslanie mali byť súčasne duchovné aj praktické. Zároveň ukázal, že duchovnosť a praktické konanie nemajú od seba vôbec tak ďaleko, ako si niekedy myslíme. Starostlivosť o telesné a praktické potreby ľudí bola pre Ježiša a jeho učeníkov neoddeliteľnou súčasťou starostlivosti o ich duchovné potreby.

`Porovnaj texty Luk 4,16–21 a 7,18–23. Ako by si charakterizoval Ježišove slová? Ako by si ty reagoval na podobné otázky, ktoré by sa týkali božstva a mesiášstva Ježiša Krista?`

Keď Ježiš vyslal svojich učeníkov, poverenie, ktoré im dal, bolo v súlade s týmto poslaním. Kým učeníci mali hlásať: „Priblížilo sa nebeské kráľovstvo“ (Mat 10,7), Ježišove ďalšie pokyny učeníkom zneli: „Chorých uzdravujte, mŕtvych krieste, malomocných očisťujte, démonov vyháňajte. Zadarmo ste dostali, zadarmo dávajte.“ (Mat 10,8. Ich služba v Ježišovom mene mala odzrkadľovať a potvrdzovať hodnoty a princípy Ježišovej služby a kráľovstva, do ktorého ľudí pozýval. Aj učeníci sa mali pridať k Ježišovi v jeho poslaní pozdvihovať posledných, najmenších a stratených.

`Ako sa dá spojiť praktická pomoc „najmenším“ s hlásaním posolstva troch anjelov stratenému svetu? Prečo by všetko naše konanie malo byť spojené s kázaním „prítomnej pravdy“?`