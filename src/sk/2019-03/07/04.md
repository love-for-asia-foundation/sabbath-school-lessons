---
title:  Ježišove zázraky uzdravenia
date:   13/08/2019
---

> <p></p>
> 18Hľa, môj služobník, ktorého som si vyvolil, môj milovaný, v ktorom mám zaľúbenie. Na neho vložím svojho Ducha a on oznámi právo národom. 19Nebude sa škriepiť, ani kričať, na uliciach nikto nepočuje jeho hlas. 20Nalomenú trstinu nedolomí a tlejúci knôt nedohasí, kým nedopomôže právu k víťazstvu. 21V jeho meno budú dúfať národy.  (Mat 12,18–21)

V evanjeliách sa nachádza mnoho Ježišových zázrakov, medzi ktoré patria najmä zázraky uzdravenia. Ako prorokoval Izaiáš, Mesiáš vracal zrak slepým a vyslobodzoval zajatých (trpiacich rôznymi chorobami), často po mnohých rokoch utrpenia (pozri napríklad Mar 5,24–34 a Ján 5,1–15). Robil však viac než len to. Vďaka Ježišovi mohli učeníci oznámiť Jánovi Krstiteľovi: „Slepí vidia, chromí chodia, malomocní sa očisťujú, hluchí počujú, mŕtvi vstávajú a chudobným sa ohlasuje evanjelium.“ (Mat 11,5)

Je zrejmé, že tieto zázraky priťahovali pozornosť zástupov a dokazovali Ježišovu moc mnohým pochybovačom a kritikom. Čítame však, že Ježiš niekedy dal uzdravenému človeku príkaz, aby o zázraku nikomu nepovedal. A hoci sa zdá, že práve uzdravení ľudia mali problém poslúchnuť príkaz a nechať si úžasný zázrak uzdravenia sami pre seba, Ježiš svojím konaním naznačuje, že jeho zázraky nemajú byť žiadnym divadlom ani atrakciou. Ich význam bol oveľa hlbší. Jeho hlavným cieľom bolo priniesť ľuďom spasenie.

Zázraky uzdravenia boli nielen vyjadrením Ježišovej moci, ale aj jeho súcitu s trpiacimi. Pred zázrakom nasýtenia päťtisícového zástupu sa v Matúšovom zázname dozvedáme, že keď Ježiš „videl veľký zástup ľudí, prišlo mu ich ľúto a uzdravoval ich chorých“ (Mat 14,14). Ježiš cítil bolesť trpiacich a robil všetko preto, aby pomohol ľuďom, s ktorými prišiel do kontaktu a pozdvihol ich.

`Uvažuj o texte Izaiášovho proroctva, ako je zaznamenané u Matúša (Mat 12,15–21). Ako je z tohto textu vidieť, že Ježišovo dielo bolo oveľa významnejšie než uzdravenie niekoľkých desiatok, či dokonca stoviek ľudí?`

„Každý Kristov div bol znamením jeho božstva. Konal dielo, ktoré podľa predpovede mal konať Mesiáš, ale farizeji tieto skutky milosrdenstva pokladali za zrejmú urážku. Židovskí vodcovia sa vedeli dívať na ľudské utrpenie s tupou ľahostajnosťou. V mnohých prípadoch práve ich sebectvo a útlak spôsobili utrpenie, ktoré Kristus odstraňoval. Preto im tieto zázraky boli výčitkou.“ (DA 406; TV 282.283)

Ježišove zázraky uzdravenia boli prejavmi súcitu, milosti a spravodlivosti. Žiadny zo zázrakov však Ježiš nevykonal len pre samotný zázrak. Všetko, čo robil, malo ľudí priviesť k večnému životu (pozri Ján 17,3).

`Čo očakávaš od Ježiša ako jeho nasledovník? Čo je v tvojich očiach tým najväčším Ježišovým zázrakom? Aké dôležité sú pre teba zázraky uzdravenia v kontexte najdôležitejšieho zázraku, ktorý zmení náš večný osud?`