---
title:  Ježiš a ľudia v núdzi
date:   10/08/2019
---

### Texty na tento týždeň
Luk 1,46–55; 4,16–21; 7,18–23; Mat 12,15–21; Mat 21,12–16; Mar 11;15–19; Iz 53,3–6

> <p>Základný text</p>
> 18Duch Pánov je nado mnou, lebo ma pomazal zvestovať chudobným evanjelium a uzdravovať skrúšených srdcom. Poslal ma oznámiť zajatým prepustenie, slepým vrátiť zrak, utláčaných prepustiť 19a vyhlásiť milostivý rok Pánov.  (Luk 4,18.19)

Pri čítaní Písma môžeme sledovať rôzne dôvody Ježišovho vtelenia. Jedným z nich bolo ukázať nám, aký je vlastne Boh. Ježiš tento zámer uskutočnil rôznymi spôsobmi – svojím učením, obeťou a spôsobom života, napríklad tým, ako zaobchádzal s obyčajnými ľuďmi. Mnohé z jeho skutkov priniesli do života ľudí okamžitú a ozajstnú zmenu.

Tento aspekt Mesiášovej služby predpovedali už starozmluvní proroci, ale aj jeho matka Mária či samotný Ježiš, keď formuloval svoje poslanie pri prvom zaznamenanom kázaní (Luk 4). Okrem toho, autori evanjelií veľmi často pri opise Ježišovho konania používali jazyk starozmluvných prorokov, aby vysvetlili hlbší zmysel Mesiášových skutkov a slov. Takýmto spôsobom bolo možné vnímať Ježišov život v kontexte prorockej tradície, kam môžeme zahrnúť aj súcit prorokov s chudobnými a utláčanými.

Náboženskí vodcovia však vnímali Ježiša ako hrozbu. Za všetko hovorí ich ohavný čin nespravodlivosti a krutosti, keď dali Ježiša zatknúť, krivo ho obvinili, nespravodlivo súdili a napokon ukrižovali. Prostredníctvom Ježiša Boh presne vie, aká je pozemská nespravodlivosť. Na Ježišovej smrti sa naplno ukázala hrôzostrašná podstata zla. Ale prostredníctvom vzkriesenia Ježiš ukázal víťazstvo života, dobra a spasenia.
