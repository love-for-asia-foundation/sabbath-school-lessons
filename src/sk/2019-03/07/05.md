---
title:  Vyčistenie chrámu
date:   14/08/2019
---

> <p></p>
> 15Tak prišli do Jeruzalema. Keď vstúpil do chrámu, začal vyháňať tých, čo v chráme predávali a kupovali. Peňazomencom poprevracal stoly a predavačom holubov pulty. 16Nedovolil, aby niekto niečo prenášal cez chrám. 17Učil ich a hovoril: Či nie je napísané: Môj dom sa bude nazývať domom modlitby pre všetky národy? Vy ste však z neho urobili pelech lotrov! 18Počuli to veľkňazi a zákonníci a hľadali spôsob, ako ho zahubiť. Báli sa ho však, lebo všetok ľud obdivoval jeho učenie. 19Keď sa zvečerilo, odišli z mesta.  (Mar 11,15–19)

Pri čítaní evanjelií nás často oslovuje Ježišovo láskavé a vľúdne konanie, jeho starostlivosť o chorých a deti, jeho príbehy o hľadaní stratených a jeho rozprávanie o nebeskom kráľovstve. To je možno aj dôvod, prečo nás môžu zaskočiť príbehy, v ktorých Ježiš koná stroho, radikálne a energicky – predovšetkým vo vzťahu k náboženským vodcom a ich počínaniu.

`Prečítaj si texty Mat 21,12–16; Mar 11,15–19, Luk 19,45–48 a Ján 2,13–17. Ako týmto textom rozumieš? Prečo sú podľa teba tieto príbehy zaznamenané vo všetkých štyroch evanjeliách?`

Nemalo by nás prekvapiť, že udalosť vyčistenia chrámu sa nachádza vo všetkých štyroch evanjeliách. Je to príbeh naplnený napätím, silnými činmi a zanieteným konaním. Ježišovi zjavne veľmi ležalo na srdci, akým spôsobom sa využíva chrám. Je jasné, že mu vadilo, ako sa z miesta bohoslužby stal trh so zvieratami na obetovanie. Išlo o znesvätenie všetkého, čo mali tieto obete vyjadrovať. Veď ich hlavný zmysel bolo poukazovať na zástupnú smrť za hriechy sveta!

Takéto priame a otvorené konanie je v dokonalom súlade s tradíciou hebrejských prorokov. V každom z evanjelií buď Ježiš, alebo pisateľ cituje z Izaiáša, Jeremiáša alebo Žalmov, aby vysvetlil, o čo vlastne v danom príbehu ide. Ľudia v Ježišovi videli proroka (pozri Mat 21,11) a prichádzali za ním, keď uzdravoval a učil na chrámovom nádvorí potom, čo vyhnal obchodníkov a zmenárnikov. Boli to ľudia, ktorí nachádzali uzdravenie v Ježišových dotykoch a pri počúvaní jeho učenia rástla v ich srdciach nádej.

Aj náboženskí vodcovia rozpoznali v Ježišovi proroka. Cítili sa ním ohrození – mali strach, že oslabí ich moc a spoločenský vplyv. Preto sa sprisahali, že Ježiša zabijú. Konali rovnako ako ich predchodcovia, ktorí sa postavili proti prorokom počas predchádzajúcich storočí (pozri Luk 19,47.48).

`Čo môžeme ako členovia cirkvi urobiť preto, aby sa naše miestne zbory nikdy nestali miestom, ktoré by potrebovalo taký radikálny zásah ako chrám v Ježišových dňoch? Ako sa môžeme vyhnúť podobnému duchovnému nebezpečenstvu? V čom môže toto nebezpečenstvo spočívať?`