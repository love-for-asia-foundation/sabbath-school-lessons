---
title:  Pieseň Márie
date:   11/08/2019
---

> <p></p>
> 50Jeho milosrdenstvo je z pokolenia na pokolenie s tými, čo sa ho boja. 51Prejavil silu svojím ramenom; rozptýlil tých, čo v srdci pyšne zmýšľajú; 52mocnárov zosadil z trónov a povýšil ponížených.  (Luk 1,50–52)

Predstavme si tú scénu: Mária si len pred niekoľkými dňami vypočula slová anjela Gabriela. Anjel jej povedal, že sa stane matkou Ježiša, ktorý bude Synom Najvyššieho. Nikomu o tom zatiaľ nepovedala, ale zašla na návštevu k svojej staršej príbuznej Alžbete, ktorá tiež očakávala zázračné dieťa. Alžbeta duchovným zrakom rozpoznala Máriinu novinu skôr, než mala Mária príležitosť čokoľvek povedať. Spolu potom oslavovali zasľúbenia a Božiu dobrotu.

`Prečítaj si text Luk 1,46–55. Všimni si progres v jej slovách od toho, čo bolo určené len jej („pretože veľké veci mi urobil ten, ktorý je mocný, a sväté je jeho meno“ /Luk 1,49/), až po vyjadrenia, ktoré boli oveľa všeobecnejšie. Prečo by sa naše modlitby a chvály nemali týkať len nás samých, ale aj ľudí okolo nás?`

V uvedených veršoch sa nachádza pozoruhodná pieseň, ktorá by mohla byť zaradená aj do zbierky Žalmov alebo medzi texty starozmluvných prorokov. Mária doslova prekypuje údivom, vedomím prežívaného zázraku a vďačnosťou Bohu. Uvedomovala si, že Boh koná v jej živote, zároveň jej však bolo jasné, že tieto udalosti majú mimoriadny vplyv aj na celý národ a ľudské pokolenie.

Mária chápala, že Boh je nielen mocný a hodný chvály, ale že je aj milostivý a mimoriadne ho zaujíma osud prostých, utláčaných a chudobných. Už krátky čas potom, čo sa Mária dozvedela „dobrú správu“, spievala: „52Mocnárov zosadil z trónov a povýšil ponížených. 53Hladných nasýtil dobrotami a boháčov prepustil naprázdno.“ (Luk 1,52.53)

Hneď na začiatku príbehu o Ježišovom živote na zemi je predstavený ako Pán (pozri Luk 1,43), lenže ako pán, ktorý vládne inému typu kráľovstva, než by sa na prvý pohľad mohlo zdať. Ako o tom píšu mnohí komentátori, Božie kráľovstvo, ktoré prišiel ustanoviť Ježiš, malo byť kráľovstvo, ktoré je „naruby“ alebo „hore nohami“ –, ak by sme ho mali porovnať s pravidlami, na ktorých sú postavené kráľovstvá tohto sveta. V opisoch Ježišovho kráľovstva sú mocní a bohatí tohto sveta tými najmenšími a chudobní a utláčaní sú oslobodení, „nasýtení“ a vyvýšení.

`Ak má byť cirkev vyjadrením Božieho kráľovstva, ako sa jej darí predstavovať „kráľovstvo naruby“, o ktorom Mária hovorí vo svojom chválospeve? Ako by bolo možné niečo také uviesť do praxe bez toho, aby to nebolo nespravodlivé voči bohatým a mocným, ktorí sú tiež príjemcami Kristovej lásky?`