---
title:  Kristov kríž
date:   15/08/2019
---

> <p></p>
> 3Opovrhnutý a opustený ľuďmi, muž bolesti, ktorý poznal utrpenie, pred ktorým si zakrývajú tvár, opovrhnutý, a my sme si ho nevážili. 4Naozaj, on niesol naše choroby a naše bolesti ho obťažili. My sme si mysleli, že je ranený, Bohom doudieraný a opovrhnutý. 5On však bol prebodnutý za naše hriechy, zdrvený za naše neprávosti. Trest, ktorý nám priniesol pokoj, spočinul na ňom a pre jeho rany sa nám dostalo uzdravenie. 6Všetci sme blúdili ako ovce, každý išiel svojou cestou, ale Hospodin na neho uvalil neprávosti nás všetkých.  (Iz 53,3–6)

Boh je Bohom, ktorý vidí a počuje volanie chudobných a potešuje utláčaných. Je udivujúce, že Boh v Ježišovi Kristovi prežil to najhoršie z ľudskej krutosti, bezohľadnosti a nespravodlivosti. Napriek všetkej milosti a dobrote, ktorú Ježiš preukazoval počas svojho života a služby, jeho smrť prišla ako následok nenávisti, závisti a nespravodlivosti.

Od mučivých modlitieb v Getsemanskej záhrade až po zatknutie, „súd“, mučenie, ponižovanie, ukrižovanie a smrť, Ježiš zakúšal úmorné utrpenie bolesti, bezcitnosti, zla a tyranstva. To všetko ešte zhoršovala skutočnosť, že Ježiš bol nevinný, čistý a dobrý. „6On, hoci mal Božiu podobu, svoju rovnosť s Bohom nepokladal za ulúpenú vec, 7ale zriekol sa jej, keď vzal na seba podobu služobníka a stal sa jedným z ľudí, 8ponížil sa a stal sa poslušným až na smrť, a to smrť na kríži.“ (Fil 2,6–8) Optikou príbehu spasenia vnímame nádheru a veľkosť Ježišovej obete. Nesmieme však zabúdať na krutosť utrpenia a nespravodlivosti, ktoré Ježiš prežíval.

`Uvažuj o texte Izaiáš 53,3–6. Čo sa z týchto textov dozvedáš o utrpení nevinného Krista? Pokús sa vlastnými slovami vyjadriť, čo Ježiš pre nás podstúpil.`

Prostredníctvom Ježišovho utrpenia nám Boh nad všetku pochybnosť ukázal, že vie a rozumie, čo to znamená byť obeťou zla a nespravodlivosti. Poprava nevinného človeka je poburujúca, o to viac, ak ide o Božieho Syna. Boh sa s nami tak veľmi stotožnil v našej skazenosti a hriešnosti, že nemôžeme pochybovať o jeho súcite a vernosti. „Veď nemáme veľkňaza, ktorý by nemohol spolucítiť s našimi slabosťami, ale veľkňaza, ktorý bol vo všetkom skúšaný, ale nedopustil sa hriechu.“ (Heb 4,15) Ide o nádherné zjavenie charakteru nášho Boha!

`Prečo by centrom nášho uvažovania malo byť to, čo pre nás Kristus vykonal na kríži? Aký vplyv by to malo mať na náš život? Ako by mal Kristov kríž ovplyvňovať náš vzťah a postoj k tým, ktorým pomáhame a zvestujeme evanjelium? Prečo?`