---
title:  Podnety na zamyslenie
date:   16/08/2019
---

Prečítajte si kapitolu „Dni služby“ z knihy Cesta ku zdraviu a životnej harmónii a kapitoly „Chrám znova vyčistený“ a „Pred Pilátom“ v knihe Túžba vekov.

„Boh vo svojom Slove jednoznačne oznámil, že priestupníkov zákona potresce. Tí, čo si navrávajú, že je príliš milosrdný na to, aby hriešnikov spravodlivo potrestal, mali by sa zahľadieť na golgotský kríž. Smrť nevinného Božieho Syna svedčí o tom, že odplata za hriech je smrť, že každé prestúpenie zákona prináša spravodlivú odplatu. Kristus, ktorý bol bez hriechu, stal sa hriechom kvôli človekovi. Niesol vinu za prestúpenie. Pre skrytosť Otcovej tváre mu puklo srdce a život v ňom zhasol. Takú obeť priniesol preto, aby boli hriešnici zachránení. Človek nemohol byť zbavený trestu za hriech nijakým iným spôsobom. Ktokoľvek odmieta toto draho vykúpené odpustenie, musí sám niesť vinu a trest za svoje prestúpenie.“ (GC 539.540; VSV 389)

**Námety na spoločné uvažovanie**

`1.	Uvažujte o vyššie uvedenom citáte a realite nespravodlivosti – Nevinný Kristus nesie vinu za prestúpenie! Prečo je dôležité uvedomovať si túto dôležitú pravdu?`

`2.	Ježiš nikdy nehlásal politické reformy, aby sa uskutočnilo „kráľovstvo“, na ktoré sa odvolával. Dejiny sú plné smutných príbehov ľudí, ktorí konali násilne a spôsobovali utrpenie. Často svoje činy ospravedlňovali snahou pomôcť utláčaným a ponižovaným. Konečný výsledok spočíval nezriedka v tom, že jednu skupinu spôsobujúcu útlak nahradila nejaká iná skupina, ktorá konala podobne. Hoci kresťania sa môžu a majú snažiť využiť moc a prostriedky na pomoc utláčaným, vždy by mali byť ostražití, ak chcú na dosiahnutie svojich cieľov použiť politiku. Prečo?`

`3.	Uvažujte, čo so sebou prináša plán spasenia. Spravodlivý Ježiš trpel za nespravodlivých – a teda za každého z nás. Prečo sa vďaka tejto veľkej obeti za nás stávame novými ľuďmi v Kristovi?`

**Zhrnutie**

V evanjeliách je Ježišova služba predstavená v súvislosti so starozmluvnými prorokmi. Dobrá správa pre chudobných, sloboda pre utláčaných a uzdravenie pre skormútených – to všetko malo charakterizovať Mesiáša. Ježiš práve tieto atribúty napĺňal prostredníctvom svojej služby. Ježiš vo svojej smrti niesol bremeno nespravodlivosti a s konečnou platnosťou zvíťazil nad krutosťou a ľudskou zlobou. Vďaka Ježišovej nespravodlivej smrti v náš prospech môžu byť odpustené naše hriechy a my máme zasľúbenie večného života.