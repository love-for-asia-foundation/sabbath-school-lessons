---
title:  Podnety na zamyslenie
date:   23/08/2019
---

Prečítaj si kapitoly „Veľká priepasť“ a „Kto je môj blížny“ z knihy Kristove podobenstvá a kapitoly „Dobrý Samaritán“ a „Najmenší bratia“ z knihy Túžba vekov.

„Kristus búra deliaci múr sebectva a národnostných predsudkov. Hlása lásku k celej ľudskej rodine. Povznáša ľudí nad zúžený obzor sebeckých záujmov, ruší územné predely a umelo vytvárané rozdiely v spoločnosti. Neuznáva rozdiel medzi domácimi a cudzincami, priateľmi a nepriateľmi. Učí nás, aby sme v každom človekovi, ktorý potrebuje našu pomoc, videli svojho blížneho. Na svet sa máme dívať ako na svoje misijné pôsobisko.“ (TMB 42; MVB 48)

„Zásady zlatého pravidla sú pravými zásadami (136) kresťanstva a všetko, čo nezodpovedá tejto úrovni, je klam. Falošné je každé náboženstvo, ktoré si neváži ľudí, ktorých si Kristus natoľko cenil, že za nich obetoval svoj život. Také náboženstvo zanedbáva ich časné potreby, utrpenie a práva. Zanedbávaním potrieb chudobných, trpiacich a hriešnych vlastne zrádzame Krista. Príčina malého vplyvu kresťanstva vo svete spočíva v tom, že ľudia sa ku Kristovmu menu hlásia len slovami, ale životom ho zapierajú. Tým sa zneuctieva Pánovo meno.“ (TMB 136.137; MVB 138)

**Námety na spoločné uvažovanie**

`1.	Ktorý z biblických textov patrí medzi vaše najobľúbenejšie? Prečo?`

`2.	Ellen Whiteová označuje za falošné každé náboženstvo, ktoré „zanedbáva... časné potreby, utrpenie a práva“ ľudí. Prečo si musíme dávať pozor, aby sme sa nechytili do pasce takého uvažovania, ktoré vychádza z predpokladu, že ak vlastníme „pravdu“, potom na ničom inom nezáleží?`

`3.	Uvažujte o veršoch zo štvrtka. Ako a v čom by nás malo poznávanie pravdy meniť a ovplyvňovať?`

**Zhrnutie**

Ježišovo učenie ustanovuje pre obyvateľov a zástupcov Božieho kráľovstva odlišný spôsob života a konania. Ježiš vychádza zo základov Starého zákona a rozširuje okruh chudobných a utláčaných, o ktorých by sa mali zaujímať jeho nasledovníci. Zdôrazňuje, že pri čakaní na jeho návrat by Ježišovi nasledovníci mali byť ľuďmi milosrdenstva a milosti.