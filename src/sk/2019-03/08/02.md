---
title:  Úvod ku Kázaniu na vrchu
date:   18/08/2019
---

> <p></p>
> 3Blahoslavení chudobní v duchu, lebo ich je nebeské kráľovstvo. 4Blahoslavení plačúci, lebo oni budú potešení. 5Blahoslavení tichí, lebo oni budú dedičmi zeme. 6Blahoslavení hladní a smädní po spravodlivosti, lebo oni budú nasýtení.  (Mat 5,3–6)

> <p></p>
> 13Vy ste soľ zeme. Ak soľ stratí slanú chuť, čím ju osolia? Už nie je na nič súca, len ju vyhodiť, aby ľudia po nej šliapali. 14Vy ste svetlo sveta. Mesto, ktoré leží na vrchu, sa nedá ukryť.  (Mat 5,13.14)

Ježišovým najdlhším kázaním (alebo zbierkou jeho učení) je Kázanie na vrchu. Tri kapitoly (v Matúšovom evanjeliu) prinášajú prehľad o podstate Božieho kráľovstva. Kázanie sa začína vyjadrením zásad, ktoré sú známe ako blahoslavenstvá.

`Prečítaj si text Mat 5,2–16. O ktorých ľuďoch Ježiš hovorí ako o blahoslavených (šťastných) vo veršoch 2–11? Čo majú títo ľudia spoločné?`

Tieto slová majú samozrejme hlbokú duchovnú aplikácia. Nesmie nám však uniknúť ani ich praktický zmysel. Ježiš hovoril o rozpoznaní chudoby v nás samých a v našom svete. Hovoril aj o spravodlivosti, pokore, milosrdenstve, čistote srdca a tvorení pokoja. Treba si uvedomiť, že ak sa budeme riadiť podľa uvedených kvalít, potom to prinesie praktickú zmenu do nášho života aj sveta. Toto praktické chápanie je zdôraznené v Ježišových slovách bezprostredne nasledujúcich po blahoslavenstvách, v ktorých Kristus vyzýva svojich učeníkov, aby boli soľou a svetlom sveta (Mat 5,13–16).

Ak sa svetlo a soľ používajú správne, potom môžu spôsobiť výraznú pozitívnu zmenu. Keď pridáme do jedla soľ, zlepší jeho chuť, prípadne ho ochráni pred skazou. Podobným požehnaním môžeme byť aj my pre svoje okolie. So svetlom je to podobne – kde sa objavuje svetlo, tam mizne tma a je možné všimnúť si prekážky aj nebezpečenstvá. Mesto alebo dom sa stávajú bezpečnejšími a vieme sa lepšie orientovať. Ježiš povedal: „Nech tak svieti vaše svetlo pred ľuďmi, aby videli vaše dobré skutky a oslavovali vášho Otca, ktorý je v nebesiach!“ (Mat 5,16)

Symboly soli a svetla nás upozorňujú na zodpovednosť, ktorú majú učeníci vo vzťahu k okolitému svetu. Ježišovi nasledovníci majú ovplyvňovať a zlepšovať životy ľudí. Soľou a svetlom sme vtedy, keď žijeme životom, ktorý ukazuje pravý zármutok, máme čisté srdcia, sme pokorní, preukazujeme milosrdenstvo, tvoríme pokoj a vieme zniesť útlak. Ježiš toto svoje kázanie začína výzvou, aby sme boli stelesnením týchto „podhodnocovaných hodnôt“ jeho kráľovstva.

`Akým spôsobom vaše zborové spoločenstvo pôsobí vo vašom okolí ako soľ a svetlo? Je vaša komunita alebo vaše mesto lepším miestom, pretože sa tam nachádza váš zbor? Prečo? Keby váš zbor jedného dňa zanikol, ako by to ovplyvnilo chod vášho mesta?`