---
title:  Dobrý Samaritán
date:   20/08/2019
---

> <p></p>
> 36Kto podľa teba z tých troch sa stal blížnym tomu, čo padol do rúk zbojníkov? 37On povedal: Ten, čo mu preukázal milosrdenstvo. A Ježiš povedal: Choď a rob podobne!  (Luk 10,36.37)

`Uvažuj o veršoch Luk 10,25–27. Ako rozumieš odpovedi znalca zákona na Ježišovu protiotázku? Na čom je postavené jeho zhrnutie zákona? Čo majú spoločné dve časti jeho odpovede?`

Keď Ježišovi kládli otázky, záver jeho odpovedí sa často vymykal z toho, čo od neho pýtajúci sa očakával. Zdá sa, že ľudia v tej dobe trávili mnoho času a energie dumaním nad tým, ako definovať, nastaviť a vymedziť hranice pojmu „blížny“ z textu zákona, v ktorom sa hovorí: „miluj svojho blížneho ako seba samého“ (3Moj 19,18).

Ježiš sa usiloval, aby jeho učeníci vnímali pojem „blížny“ oveľa širšie, než bolo v tom čase zvykom. Zameriaval sa na to, aby svoju lásku a svoje dobré skutky preukazovali všetkým: „44Ja vám však hovorím: Milujte svojich nepriateľov a modlite sa za tých, ktorí vás prenasledujú, 45aby ste boli synmi svojho Otca v nebesiach. Lebo on dáva vychádzať slnku nad zlými aj nad dobrými a zosiela dážď na spravodlivých aj nespravodlivých.“ (Mat 5,44.45)

Ale keď sa znalec zákona rozhodol skúšať Ježiša, Učiteľ akoby ustúpil vo vnímaní otázky: „Kto je môj blížny?“ (Luk 10,29) Ježiš vo svojej odpovedi vyrozprával príbeh o dobrom Samaritánovi, ale konečnou odpoveďou na otázku zákonníka nebolo teoretické vymedzenie pojmu „blížneho“. Ježišova odpoveď by sa dala zhrnúť do praktickej aplikácie daného princípu: Choď a ty sám buď blížnym každému, kto potrebuje tvoju pomoc. (Pozri Luk 10,36.37.)

`Premýšľaj o veršoch Luk 10,30–37. V čom spočíva hlavný kontrast medzi tromi postavami, ktoré videli zbedačeného muža na ceste?`

Ako bolo zvykom, Ježišova najsilnejšia výčitka bola namierená voči tým, ktorí o sebe tvrdili, že sú „zbožní“, ale nepreukazovali žiadny záujem o utrpenie druhých. „Príbehom o milosrdnom Samaritánovi Kristus výstižne znázornil podstatu pravého náboženstva, ktoré nespočíva v systémoch, vieroukách či obradoch, ale v skutkoch lásky, v konaní dobra blížnym a v pravej láskavosti.“ (DA 497; TV 347)

Ježiš v podobenstve poukazuje na konanie človeka, ktorého všetci pokladajú za cudzinca a vydedenca neverného Bohu. Kristus vyjadruje, že Boh povoláva za svojho nasledovníka každého človeka. Podobne ako svojich poslucháčov v prvom storočí, aj nám na otázku, čo máme robiť, aby sme zdedili večný život, odpovedá: „Choď a buď blížnym každému, kto potrebuje tvoju pomoc.“

`Komu a ako by si mohol ukázať, že si jeho blížnym?`