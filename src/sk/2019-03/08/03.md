---
title:  Prekonávanie zla dobrom
date:   19/08/2019
---

> <p></p>
> 20Ak je tvoj nepriateľ hladný, daj mu jesť, ak je smädný, daj mu piť. Lebo keď toto urobíš, žeravé uhlie mu zhrnieš na hlavu. 21Nedaj sa premôcť zlému, ale dobrom premáhaj zlé.  (Rim 12,20.21)

Keď uvažujeme o Ježišovom učení, mali by sme vziať do úvahy, ku komu sa prihováral a aké boli životné podmienky týchto ľudí. Ježiš priťahoval mnoho obyvateľov regiónov, v ktorých pôsobil (pozri Mat 4,25 a 5,1). Väčšinou išlo o obyčajných ľudí, ktorí žili v oblastiach spadajúcich pod nadvládu Rímskej ríše. Boli však medzi nimi aj politickí a náboženskí predstavitelia. Bežným ľuďom sa v tom čase žilo pomerne ťažko. Nemali príliš na výber, doliehali na nich vysoké dane rôzneho druhu a zväzovali ich rozmanité náboženské pravidlá a tradície.

Keď ich Ježiš vyučoval, zameriaval sa na to, aby im napriek komplikovaným okolnostiam ponúkol lepší život – život naplnený sebaúctou a odvahou. Jeden takýto príklad môžeme nájsť vo veršoch Matúš 5,38–48. Mnohé z Ježišových pokynov a príkazov sa stali súčasťou bežného vyjadrovania a poznáme ich ako ustálené frazeologizmy aj v slovenčine: „nastaviť druhé líce“ alebo „ísť s niekým druhú (extra) míľu“. Táto všeobecná známosť však neznamená, že si uvedomujeme radikálnosť konania a postojov, ktoré Ježiš predstavuje.

Situácie, o ktorých Ježiš v týchto veršoch hovorí, boli mnohým jeho poslucháčom všeobecne známe. Často sa im stávalo, že voči nim niekto z „predstavených“ použil násilie, dostali sa do dlhov alebo prišli o pôdu. Rímski vojaci ich mohli prinútiť pracovať na rôznych stavbách. Ježiš učil ľudí, aby reagovali bezúhonne, správali sa k utláčateľom lepšie, než si zaslúžia, a takto zabránili, aby stratili svoju ľudskú dôstojnosť. Kým utláčatelia sa snažili uplatniť svoju moc, ľudia si mohli vybrať, ako zareagujú. Vyhýbaním sa násiliu a snahou o veľkorysosť mohli odhaliť zlo útlaku a nespravodlivosti, ktorého sa ich nepriatelia dopúšťali.

`Porovnaj texty Mat 5,38–48 a Rim 12,20.21. Aké princípy sa nachádzajú v týchto textoch? Ako sa ti podľa nich darí žiť?`

`Ježiš zhrnul „celý zákon a prorokov“ – teda sväté spisy, ktoré dnes vnímame ako Starú zmluvu – do jednoduchého princípu, ktorý je známy ako „zlaté pravidlo“: „Všetko, čo chcete, aby ľudia robili vám, robte aj vy im. V tom je celý zákon i proroci.“ (Mat 7,12) Čo konkrétne môžeš práve teraz urobiť, aby si naplnil tieto Ježišove slová?`