---
title:  Najmenší bratia...
date:   22/08/2019
---

> <p></p>
> 37Vtedy mu [Kráľovi] povedia spravodliví: Pane, kedy sme ťa videli hladného a nakŕmili sme ťa, alebo smädného a dali sme ti piť? 38Kedy sme ťa videli ako cudzinca a prichýlili sme ťa, alebo nahého a priodeli sme ťa? 39Kedy sme ťa videli chorého alebo vo väzení a prišli sme za tebou? 40Kráľ im odpovie: Amen, hovorím vám: Čokoľvek ste urobili jednému z týchto mojich najmenších bratov, mne ste urobili.  (Mat 25,37–40)

Ďalší príklad Ježišovej „inej“ než očakávanej odpovede na otázku, ktorú dostal, môžeme nájsť v kázaní zaznamenanom u Matúša 24 a 25. Učeníci sa na Ježiša obrátili s otázkou, ktorá sa týkala času a okolností zničenia Jeruzalemského chrámu a Ježišovho návratu (Mat 24,1–3). Záver Ježišovej rozsiahlej odpovede poukazuje na sýtenie hladných, napojenie smädných, prichýlenie cudzincov, ošatenie nahých, starostlivosť o chorých a navštevovanie väznených. Ježiš učeníkov uisťuje: „Kráľ im odpovie: Amen, hovorím vám: Čokoľvek ste urobili [alebo neurobili] jednému z týchto mojich najmenších bratov, mne ste urobili [alebo neurobili].“ (Pozri Mat 25,40.45.)

Tieto slová úzko súvisia s otázkou o poslednom súde, ktorou sa celé Ježišovo učenie začalo. V texte Matúš 24 Ježiš predstavuje pomerne priamu odpoveď na položenú otázku, keď hovorí o znameniach a varovaniach, o zničení Jeruzalema a konci veku. Zároveň však zdôrazňuje, aby sme „bdeli“ a žili vo svetle zasľúbenia o jeho druhom príchode. V prvej časti textu Matúš 25 nás príbeh o múdrych a pochabých pannách upozorňuje na dôležitosť prípravy na nečakaný alebo „oneskorený“ návrat Krista. Príbeh o troch sluhoch ukazuje na potrebu žiť počas čakania na Pánov návrat zodpovedne a užitočne. A podobenstvo o ovciach a kozloch veľmi konkrétne opisuje úlohu Božieho ľudu v súvislosti s čakaním na Kristov príchod.

`Prečítaj si text Mat 25,31–46. O čom Ježiš v týchto veršoch hovorí? Čo je podstatou jeho slov? Prečo tieto slová nesúvisia s „ospravedlnením na základe skutkov“? Ako by si – na základe Ježišových slov – charakterizoval, čo znamená mať „spásonosnú“ vieru?`

Ježišov výrok, že keď slúžime núdznym, slúžime vlastne jemu – by mal zmeniť naše vzťahy a postoje. Predstav si, že by si mal možnosť pozvať Ježiša na obed alebo navštíviť ho v nemocnici či vo väzení. Ježiš povedal, že presne to robíme, keď takto pomáhame ľuďom v našom okolí. Ide naozaj o úžasnú možnosť, ako slúžiť Bohu!

`Znova si prečítaj verše na dnešný deň a v modlitbe nad nimi premýšľaj. Ako rozumieš myšlienke, že Ježiš sa stotožnil s hladnými, nahými a väznenými? Čo z toho vyplýva pre tvoj život?`