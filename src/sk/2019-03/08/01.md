---
title:  Jednému z týchto najmenších
date:   17/08/2019
---

### Texty na tento týždeň
Mat 5,2–16.38–48; Rim 12,20.21; Luk 16,19–31; 12,13–21; Mat 25,31–46

> <p>Základný text</p>
> Kráľ im odpovie: Amen, hovorím vám: Čokoľvek ste urobili jednému z týchto mojich najmenších bratov, mne ste urobili.  (Mat 25,40)

Keď si uvedomíme, koľko starostlivosti Ježiš venoval ľuďom okolo seba – a to predovšetkým ľuďom prežívajúcim trápenie a bolesť – môžeme právom predpokladať, že týmto smerom upriami aj svoje učenie.

Ježišove slová sú praktické a zameriavajú sa na podstatu toho, čo znamená žiť ako Boží nasledovník. V Ježišovom učení môžeme vidieť, že našu pozornosť upriamuje na činy spravodlivosti, láskavosti a milosrdenstva – teda na rovnaké konanie, na aké sa sústredil počas svojho života na zemi. Keď budeme nasledovať jeho príklad, budeme slúžiť ľudom naokolo podobne, ako to robil on.

Ježiš často hovoril o nebeskom kráľovstve. Podľa Ježišovho opisu je nebeské kráľovstvo realitou, ktorej súčasťou môžeme byť práve teraz aj my. Je to spôsob života, ktorý sa riadi úplne inými prioritami, hodnotami a zásadami, než podľa ktorých fungujú všetky pozemské vládne a politické systémy. Ježišovo učenie formuluje plán pre takéto kráľovstvo a veľmi silno sa zameriava na našu službu Bohu a na to, ako táto „bohoslužba“ súvisí s ostatnými ľuďmi. Slúžiť druhým, starať sa o ich potreby a pozdvihovať ich je jedným zo spôsobov nášho priameho uctievania Boha.