---
title:  Bohatý človek a Lazár
date:   21/08/2019
---

> <p></p>
> 19Bol bohatý človek. Obliekal sa do purpuru a kmentu a deň čo deň skvostne hodoval. 20Pri jeho bráne líhaval akýsi chudák menom Lazár, plný vredov. 21Túžil nasýtiť sa odpadkami z boháčovho stola, ale iba psy prichádzali a lízali mu vredy. 22Ten chudák umrel a anjeli ho zaniesli do Abrahámovho lona. Zomrel aj boháč a pochovali ho. ... 25No Abrahám odpovedal: Syn môj, rozpomeň sa, že ty si za svojho života dostával všetko dobré a Lazár zasa zlé. Teraz on sa tu teší a ty sa trápiš. 26A okrem toho je medzi nami a vami veľká priepasť, takže nik – čo ako by chcel – nemôže prejsť odtiaľto k vám ani odtiaľ prekročiť k nám.  (Luk 16,19–22.25.26)

V podobenstve O boháčovi a Lazárovi (pozri Luk 16,19–31) Ježiš dáva do protikladu život dvoch ľudí – bohatého a beznádejne chudobného. V situácii, keď neexistovali žiadne sociálne dávky, verejné nemocnice ani charitatívne organizácie, bolo bežné, že ľudia v núdzi, ľudia s nejakým vážnym zdravotným alebo iným problémom žobrali pri domoch bohatých. Očakávalo sa, že zámožní budú voči nim štedrí a zrieknu sa (malej) časti svojho bohatstva, aby zmiernili utrpenie chudobných. V tomto podobenstve však boháč „zostal... k potrebám svojho trpiaceho brata sebecky ľahostajný“ (COL 261; KP 202). Počas ich života sa na daných okolnostiach nič nezmenilo, ale po smrti, keď nad nimi Boh vyriekol svoj súd, sa ich situácia dramaticky zmenila.

`Porovnaj text Luk 16,19–31 a Luk 12,13–21. V čom sú podobnosti a rozdielnosti v týchto dvoch príbehoch? Aké spoločné posolstvo v nich vidíš?`

Ani v jednom z oboch príbehov sa nenachádza čo i len zmienka o tom, že by títo boháči nadobudli svoj majetok nezákonnou cestou. Možno obaja tvrdo pracovali, boli dobrými správcami a dostalo sa im Božieho požehnania. Zdá sa však, že niečo sa pokazilo v ich postojoch k životu, Bohu, peniazom a iným ľuďom – a to ich stálo obrovskú a večnú cenu.

Ježiš si pri podobenstve o boháčovi a Lazárovi pomohol všeobecne rozšírenými predstavami ľudí o živote po smrti. Príbeh nás učí, že rozhodnutia, ktoré robíme počas nášho života, významne ovplyvnia našu budúcnosť po smrti. Jedným z prejavov našich priorít a hodnôt je spôsob, akým reagujeme na tých, čo potrebujú našu pomoc. „Abrahám“ v podobenstve poukazuje na bolestný údel boháča. Biblia nám prináša viac než jasný návod, ako robiť lepšie rozhodnutia: „Majú Mojžiša a prorokov, nech ich poslúchajú.“ (Luk 16,29)

Ježiš učil, že pokušenie bohatstva (či už ho máme, udržiavame si ho alebo sa oň usilujeme) nás môže viesť preč od Božieho kráľovstva a ostatných ľudí v ústrety egoizmu, sebestačnosti a nezávislosti od Boha. Ježiš nás vyzýva, aby sme hľadali v prvom rade jeho kráľovstvo a delili sa o požehnania, ktoré dostávame, s tými, čo sú okolo nás – a najmä s tými, ktorí sú v núdzi.

`Nech už si majetný alebo nie, na čo si musíš dávať pozor, aby peniaze alebo tvoja láska k nim nezdeformovali to, na čo by si sa mal ako kresťan v živote najviac sústreďovať?`