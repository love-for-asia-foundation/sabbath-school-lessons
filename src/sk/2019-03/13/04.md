---
title:  Záchrana ľudí
date:   24/09/2019
---

> <p></p>
> Vaše správanie medzi pohanmi nech je vzorné, aby tí, čo vás teraz osočujú ako zločincov, videli vaše dobré skutky a v deň navštívenia za to oslavovali Boha.  (1Pet 2,12)

> <p></p>
> 14Všetko robte bez reptania a pochybovania, 15aby ste boli bezúhonní a nevinní, Božie deti bez poškvrny uprostred zvrhlého a skazeného pokolenia. Uprostred neho žiarte ako hviezdy, ktoré osvecujú svet.  (Fil 2,14.15)

Diskusie v cirkvi často vyzerajú tak, akoby sme stáli pred dôležitým rozhodnutím, či sa zamerať na sociálnu prácu, alebo na hlásanie evanjelia. Akoby dobročinnosť bola v rozpore s vydávaním svedectva a akoby nebolo možné usilovať sa súčasne o evanjelizáciu aj sociálnu spravodlivosť. Keď však lepšie porozumieme každý z týchto konceptov a pochopíme podstatu Ježišovej služby, prekonáme nezhody a zistíme, že kázanie evanjelia a služba pomoci sú neoddeliteľne spojené.

V jednom zo svojich známych výrokoch to Ellen Whiteová vysvetlila nasledovne: „Pri snahe získať ľudí pre evanjelium môže mať úspech iba Kristova metóda. Spasiteľ sa stretával s ľuďmi a oni cítili, že chce ich dobro. Prejavoval o nich záujem, súcitil s nimi, napĺňal ich potreby a získaval si ich dôveru. Potom ich vyzval: Nasledujte ma. ... Je dôležité pomáhať chudobným, starať sa o chorých, potešovať zarmútených a pozostalých, poučiť nevedomých a radiť neskúseným. Máme plakať s tými, ktorí plačú, a radovať sa s tými, ktorí sa radujú.“ (MH 143; CZ 92)

Hovorili sme už o tom, že tieto dve stránky kráľovstva – spravodlivosť a evanjelizácia – boli úzko spojené nielen v Ježišovej službe, ale aj pri prvom vyslaní jeho učeníkov: „7Choďte a ohlasujte: Priblížilo sa nebeské kráľovstvo. 8Chorých uzdravujte, mŕtvych krieste, malomocných očisťujte, démonov vyháňajte. Zadarmo ste dostali, zadarmo dávajte.“ (Mat 10,7.8) V krátkosti – jedným z najlepších spôsobov, ako ľudí osloviť naším posolstvom, je slúžiť ich potrebám.

`Uvažuj o textoch 1Pet 2,12 a Fil 2,14.15. Čo hovoria Peter a Pavol o moci svedectva dobrých skutkov, ktoré koná Boží ľud?`

Keď hlbšie pochopíme Božiu dobrú správu, uvedomíme si, že ak súčasťou nášho snaženia nebude ozajstný záujem o ľudí a ich potreby, potom evanjelizácia stráca svoj zmysel. Verše ako 1Ján 3,16–18 a Jak 2,14–16 zdôrazňujú, že kázanie evanjelia je bez praktickej pomoci ľuďom zbytočné. Skutočná podstata evanjelizácie – teda prinášanie dobrej správy o nádeji, záchrane, pokání, premene a Božej všeobjímajúcej láske – spočíva vo vyjadrení spravodlivosti.

Evanjelizácia aj túžba po spravodlivosti vyvierajú z poznania Božej lásky k strateným, zlomeným a uboleným ľuďom. Je to láska, ktorá rastie v našich srdciach, keď v našom živote pôsobí Božia moc. Vtedy sa nerozhodujeme, či sa budeme venovať evanjelizácii, alebo radšej praktickej pomoci ľuďom. Namiesto toho spolupracujeme s Bohom tak, že sa snažíme odhaliť a naplniť skutočné potreby ľudí a na ich naplnenie využívame všetko, čo nám Boh vo svojej milosti zveril.

`Ako sa môžeme uistiť, že pri našom konaní nezanedbávame ani jednu oblasť služby – teda že kážeme dobrú správu o spasení a súčasne pomáhame ľuďom v núdzi?`