---
title:  Vzájomné povzbudzovanie k láske a dobrým skutkom
date:   26/09/2019
---

> <p></p>
> 23Neochvejne sa pridŕžajme nádeje, ktorú vyznávame, lebo ten, čo nám dal prisľúbenia, je verný. 24Venujme pozornosť jeden druhému a povzbudzujme sa k láske a dobrým skutkom. 25Neopúšťajme naše zhromaždenie, ako to majú niektorí vo zvyku, ale sa povzbudzujme, a to tým väčšmi, čím väčšmi vidíte, že sa blíži Kristov deň.  (Heb 10,23–25)

Aj napriek tým najlepším pohnútkam, zámerom a viere, že stojíme na strane Boha a dobra, práca pre Hospodina môže byť náročná a pripravovať nás o nadšenie a silu. Smútok a bolesť na svete sú ozajstné. To je jeden z dôvodov, prečo potrebujeme cirkevné spoločenstvo. Ježiš mal takéto podporné spoločenstvo so svojimi učeníkmi. Ježiš málokedy vysielal učeníkov samotných – a keď sa to aj stalo, čoskoro sa spolu opäť zišli, aby sa podelili o vzájomné skúsenosti a obnovili svoju energiu a odvahu.

`Uvažuj o texte Heb 10,23–25. Verš 25 je známy. Čo však k jeho pochopeniu pridávajú predchádzajúce dva? Akými spôsobmi sa dnes môžeme navzájom povzbudzovať „k láske a dobrým skutkom“?`

Takmer pri každom snažení platí, že skupina ľudí môže spoločne dosiahnuť viac, než keď každý z tých ľudí pracuje samostatne. To nám opäť pripomína obraz cirkvi a Kristovho tela (pozri Rim 12,3–6), v ktorom má síce každý z nás odlišnú úlohu, ale navzájom sa dopĺňame. Keď každý robí to, čo vie najlepšie, a zároveň to robíme v duchu spolupráce, vierou môžeme dôverovať tomu, že naše životy a naše konanie prinesú zmenu, ktorá bude trvalá.

Keď sa usilujeme pomáhať ľuďom a zlepšiť ich životy, výsledky sú dôležité. Niekedy však musíme dôverovať Bohu v tom, aké sú vlastne výsledky. Často sa totiž môže stať, že v snahe znížiť chudobu, chrániť zraniteľných, uľaviť utláčaným a hovoriť za umlčaných, dosiahneme len malý pokrok. Máme však nádej, že sme súčasťou oveľa väčšej a v konečnom dôsledku víťaznej veci: „9Neúnavne konajme dobro, lebo ak neochabneme, budeme žať, keď príde čas. 10A tak teda, kým máme čas, robme dobre všetkým, ale najmä členom rodiny veriacich.“ (Gal 6,9.10; pozri aj Heb 13,16)

To je aj dôvod, prečo sme povolaní, aby sme sa navzájom povzbudzovali – doslova inšpirovali s povzbudením. Verný život je radostný a náročný zároveň. Náš spravodlivý Boh a naše spoločenstvo spravodlivosti sú našou najväčšou oporou. Práve do takéhoto spoločenstva pozývame ľudí naokolo.

`Koho poznáš alebo o kom vieš, že sa nejakým spôsobom usiluje zmierniť utrpenie iných? Ako by si tohto človeka (alebo skupinu) mohol povzbudiť v danej činnosti?`