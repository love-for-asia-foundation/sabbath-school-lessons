---
title:  Nositelia zmeny
date:   22/09/2019
---

> <p></p>
> 14Ale vďaka Bohu, ktorý nám v Kristovi vždy dáva víťaziť a na každom mieste skrze nás zjavuje vôňu svojho poznania. 15Lebo sme Kristovou vôňou, príjemnou Bohu uprostred tých, čo získavajú spásu, aj medzi tými, čo hynú; 16jedným vôňou smrti na smrť, druhým vôňou života na život. Ale kto je na to súci?  (2Kor 2,14–16)

V úvodných kapitolách Skutkov sme mohli sledovať, ako prví kresťania vytvorili nové, odlišné spoločenstvo, ktoré sa okrem iného vyznačovalo silným sociálnym rozmerom. Kresťania sa starali o tých, ktorí boli v núdzi. Usilovali sa osloviť aj tých, čo nepatrili do ich spoločenstva, ponúkali im pomoc a pozývali ich, aby sa pridali k tomu, čo medzi nimi robí Boh.

Apoštol Pavol rozvíja Ježišov obraz o soli a svetle. Na vyjadrenie úlohy a konania cirkvi vo svete používa mnoho metafor. Tých, čo žijú ako Boží nasledovníci, označuje ako „obeť“ (pozri Rim 12,1), Kristovo telo (pozri 1Kor 12,12–20), vyslancov (pozri 2Kor 5,18–20) a vôňu (2Kor 2,14–16). Každý z týchto obrazov vyjadruje určitý aspekt života kresťanov a opisuje ich úlohu a poslanie ako predstaviteľov Božieho kráľovstva. Vo svete zničenom veľkým sporom sú tieto obrazy platné aj dnes.

`Uvažuj o vyššie spomenutých obrazoch (obeť, Kristovo telo, vyslanci a vôňa). Ktoré z nich najlepšie vyjadrujú spôsob, ktorým by si chcel predstavovať Boha a jeho pôsobenie v tvojom okolí? Prečo?`

S každým z uvedených obrazov je spojené určité konanie, ktorého cieľom však nie je získať si Božiu náklonnosť, veď prostredníctvom Kristovej obete už Boh ľudí prijal. Tieto obrazy vyjadrujú konanie ľudí, ktorí odpovedali na Božiu lásku a milosť a stali sa jeho sprostredkovateľmi a konateľmi v zranenom a umierajúcom svete.

Celé toto konanie má však ešte hlbší zmysel. Keďže Božia láska a milosť sú vyjadrením podstaty Božieho kráľovstva, ak druhým prejavujeme lásku a milosť, už tu a teraz sprítomňujeme večné kráľovstvo a podieľame sa na ňom.

V medzinárodnom práve platí, že veľvyslanectvo danej krajiny sa považuje za jej súčasť, aj keď je fyzicky umiestnené v cudzej krajine, vzdialenej často tisícky kilometrov od krajiny, ktorej patrí. Podobne platí, že keď žijeme a konáme spôsobom, ktorý je charakteristický pre Božie kráľovstvo, sprítomňujeme večnú nebeskú realitu, čím dokonca prinášame akúsi predchuť konečnej porážky zla. A tak môžeme ako Kristovi poslovia a vyslanci prežívať realitu jeho lásky a spravodlivosti v našich životoch, v cirkvi a v životoch tých, ktorým preukazujeme službu.

`Uvažuj o texte 2Kor 2,16. Podľa čoho môžeš poznať, komu si akou vôňou? Ako by to mohlo alebo malo ovplyvniť spôsob tvojho konania?`