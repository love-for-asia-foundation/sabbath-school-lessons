---
title:  Láska, ktorá slúži
date:   23/09/2019
---

> <p></p>
> 9Potom Hospodin povedal Mojžišovi: Videl som tento ľud; je to tvrdošijný ľud. 10Teraz ma už nechaj, nech proti nim vzplanie môj hnev a vyhubím ich. Z teba však urobím veľký národ. 11Mojžiš sa však usiloval obmäkčiť Hospodina, svojho Boha, a povedal: Hospodin, prečo planie tvoj hnev proti tvojmu ľudu, ktorý si svojou veľkou silou a pevnou rukou vyviedol z Egypta? 12Prečo majú Egypťania hovoriť: Zlomyseľne ich vyviedol, aby ich vyvraždil na vrchoch a zmietol z povrchu zeme? Odvráť svoj prudký hnev, upusť od zlého úmyslu proti svojmu ľudu. 13Rozpomeň sa na Abraháma, Izáka a Izraela, svojich služobníkov, ktorým si prisahal sám na seba a ktorým si prisľúbil: Rozmnožím vaše potomstvo ako hviezdy na nebi a celú túto krajinu, o ktorej som vám hovoril, dám vášmu potomstvu, aby ju navždy vlastnilo. 14Hospodin sa zľutoval a upustil od zla, ktoré ohlásil svojmu ľudu.  (2Moj 32,9–14)

Tí, ktorí sú Bohu naozaj verní, podľa knihy Zjavenie „zachovávajú Božie prikázania a držia sa Ježišovho svedectva“ (Zj 12,17). To však nie je jediná charakteristika Božích detí. Táto vernosť sa totiž zároveň prejavuje aj láskou k druhým ľuďom, ktorá vedie k obetavej službe. Príkladom môže byť postava Mojžiša, ktorý bol ochotný s láskou slúžiť aj tým, čo zlyhali a neboli Bohu verní ako on.

`Prečítaj si text 2Moj 32,1–14. V čom ťa inšpiruje? V čom ťa udivuje?`

Boh vo svojom hneve nad Izraelitmi hrozil, že ich zničí a že zasľúbenie dané Abrahámovi – o potomstve, ktoré sa stane veľkým národom – prenesie na Mojžiša a jeho rodinu (pozri 2Moj 32,10).

Mojžiš to však odmietol, mal odvahu prieť sa s Bohom a tvrdil, že také konanie by Boha vykreslilo v zlom svetle (pozri 2Moj 32,11–13). Potom však Mojžiš zašiel ešte ďalej a riskoval, len aby presadil svoj názor.

Mojžiš sa pri vedení ľudu na púšti stretával s mnohými problémami. Ľudia sa neustále na niečo sťažovali a hádali sa takmer od momentu vyjdenia z Egypta. Napriek tomu Mojžiš povedal Bohu, že ak nedokáže ľudu odpustiť, potom si želá len jedno: „Vymaž [ma] zo svojej knihy, ktorú píšeš!“ (2Moj 32,32) Mojžiš bol ochotný vzdať sa svojej vlastnej večnosti, len aby zachránil tých, s ktorými putoval po púšti.

Je to mocný príklad sebaobetavého príhovoru v prospech tých, čo si to nezaslúžili. Ide o nádherný symbol celého plánu spasenia!

„Keď sa Mojžiš prihováral za Izraelitov, jeho hlboká láska k tým, pre ktorých v Božej službe už toľko vykonal, ho zbavila strachu. Hospodin vypočul prosby jeho nesebeckej príhovornej modlitby. Boh skúšal svojho služobníka; skúšal jeho vieru a lásku k blúdiacemu, nevďačnému ľudu, a Mojžiš v skúške znamenite obstál. Jeho súcit s Izraelitmi pramenil z nezištných pohnútok. Blaho Bohom vyvoleného národa si cenil viac než vlastnú vážnosť a poctu, žeby sa stal otcom mocného národa. Bohu sa páčila jeho vernosť, priamosť a statočnosť. Preto mu ako vernému pastierovi zveril veľkú úlohu: viesť Izrael do zasľúbenej krajiny.“ (PP 319; PP /sk/ 234)

`Ako by sme sa mali pozerať na zlyhania, chyby alebo duchovné zblúdenie druhých ľudí (prípadne cirkví)? Ako by sme k nim mali pristupovať?`