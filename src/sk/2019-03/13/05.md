---
title:  Milosť v cirkvi
date:   25/09/2019
---

> <p></p>
> 18Veď skrze neho máme v jednom Duchu obaja prístup k Otcovi. 19A tak teda už nie ste cudzinci a prišelci, ale ste spoluobčania svätých a členovia Božej rodiny. 20Ste vybudovaní na základe apoštolov a prorokov, pričom uholným kameňom je Ježiš Kristus.  (Ef 2,18–20)

Boh poukazuje na začiatku rovnomennej knihy na Jóbovu vernosť ako na ukážku svojej dobroty a správnosti toho, ako pristupuje k hriešnemu ľudstvu (pozri Jób 1,8). Je pozoruhodné, že Boh akoby dovolil, aby jeho povesť závisela od toho, ako žije Boží ľud tu na zemi. Apoštol Pavol rozširuje túto Božiu dôveru v niektorých „svätých“ tak, že do nej zahŕňa celé spoločenstvo cirkvi: „Boh chce, aby sa kniežatstvám a mocnostiam v nebesiach skrze Cirkev ohlasovala mnohotvárna múdrosť Boha...“ (Ef 3,10)

`Uvažuj o texte Ef 2,18–20. Ako rozumieš myšlienke, že spoločenstvo cirkvi je označené ako Božia rodina (Roh: „domáci Boží“)? Ako by mal tento opis ovplyvňovať spôsob fungovania organizovanej cirkvi?`

V každom spoločenstve a v každej organizácii platí, že spôsob, akým zaobchádza so svojimi členmi, odzrkadľuje základnú podstatu danej skupiny. Ako Božia rodina, Kristovo telo a spoločenstvo Ducha má cirkev to najvyššie povolanie žiť v súlade so svojím poslaním.

Hodnoty spravodlivosti, milosti a lásky – ako sa prejavili v Božej spravodlivosti, milosti a láske – by mali určovať všetko, čo sa odohráva vnútri cirkvi. Tieto princípy by mali viesť všetkých predstaviteľov a administrátorov cirkvi od miestnych cirkevných zborov až po celosvetovú organizáciu. Mali by určovať spôsob, akým vedú, robia rozhodnutia a starajú sa o tých „najmenších“ v spoločenstve cirkvi. Spravodlivosť, milosť a láska by mali ovplyvňovať aj riešenie sporov, ktoré sa medzi nami občas objavia. Ak nie sme schopní pristupovať spravodlivo a úctivo k vlastným členom, ako by sme to mohli robiť vo vzťahu k ľuďom, ktorí nie sú členmi nášho spoločenstva?

Všade, kde cirkev zamestnáva ľudí, malo by sa to diať v duchu štedrosti a ohľaduplnosti a bez akýchkoľvek náznakov nespravodlivého a nečestného zaobchádzania. Zborové spoločenstvá by mali byť spoľahlivým miestom, kde sa každý člen usiluje urobiť všetko preto, aby sa v cirkvi zraniteľní a bezbranní cítili bezpečne. A ako to vidíme v ranej cirkvi, členovia spoločenstva cirkvi by mali byť pripravení podporovať tých členov zborovej „rodiny“, ktorí trpia alebo sú v núdzi.

Ide vlastne o Ježišov príkaz, keď hovorí, že takéto konanie ovplyvní a zmení nielen spoločenstvo viery, ale dokáže ozajstnosť ich viery v očiach prizerajúcich sa: „34Nové prikázanie vám dávam, aby ste sa navzájom milovali; ako som ja miloval vás, aby ste sa aj vy navzájom milovali. 35Podľa toho všetci spoznajú, že ste moji učeníci, ak budete mať lásku jeden k druhému.“ (Ján 13,34.35)

`Ako sa spravodlivosť, milosť a láska prejavujú v konaní členov vášho zborového spoločenstva? Ako sa prejavujú v tvojom vlastnom konaní?`