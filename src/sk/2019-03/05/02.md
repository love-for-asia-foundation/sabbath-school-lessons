---
title:  Opakované volanie k spravodlivosti
date:   28/07/2019
---

> <p></p>
> 10Samuel oznámil všetky Hospodinove slová ľudu, ktorý od neho žiadal kráľa. 11Povedal: Kráľ, ktorý vám bude vládnuť, dostane právo pobrať vám synov a postaviť ich k svojim vozom a medzi jazdcov... 13Vezme vaše dcéry... 14Zaberie vám najlepšie polia, vinice i olivové sady a dá ich svojim služobníkom. ... 16Vezme vám sluhov a slúžky, najlepší dobytok, ako aj osly, a zaradí ich do svojich služieb. 17Desiatky bude brať aj z vašich stád, aj vy sami mu budete slúžiť. 18Keď budete raz pre svojho kráľa, ktorého si zvolíte, volať o pomoc, Hospodin sa vám vtedy neozve. 19Ľud však nechcel poslúchnuť Samuela, lež vravel: Nie, nech nám vládne kráľ!  (1Sam 8,10–19)

Napriek jasnému a podrobnému plánu, ktorý Boh pripravil pre Izraelitov, národ len málokedy žil podľa svojho povolania. Už niekoľko generácií po usadení sa v zasľúbenej krajine žiadali od sudcu a proroka Samuela, aby im ustanovil kráľa, ktorý by viedol ich národ rovnako, „ako to majú všetky národy“ (1Sam 8,5).

`Uvažuj o texte 1Sam 8,10–19. Ako Samuel reagoval na žiadosť ľudí, aby im ustanovil kráľa? Pred čím ich varoval a na čo ich upozornil?`

Samuel rozpoznal, že takýto krok by Izraelitov priblížil k ostatným národom aj v iných oblastiach než len v spôsobe politického usporiadania. Hoci Samuel sa snažil radiť Saulovi, prvému kráľovi, netrvalo dlho a prorokovo proroctvo sa začalo napĺňať. Dokonca aj vtedy, keď kráľovstvo Izraela dosahovalo najväčší rozmach, Dávid a Šalamún neunikli pokušeniu, skazenosti a zneužitiu svojej moci.

Počas vlády izraelských a judských kráľov Boh opakovane posielal prorokov, ktorí kráľom aj ľudu pripomínali Bohom danú zodpovednosť za prehliadaných členov spoločnosti.

V textoch hebrejských prorokov môžeme vidieť neprerušované a opakované výzvy, aby žili a konali spravodlivo. Proroci sa veľmi jasne stavali proti nevernému správaniu Izraelitov a vodcov národa. Veľmi často a naliehavo sa vyjadrovali aj voči konaniu, ktoré ubližovalo slabým, chudobným a bezmocným.

Pri uvažovaní nad horlivým konaním starozmluvných prorokov Abraham Joshua Heschel porovnáva našu pasivitu a naše neodôvodnené uspokojenie s naliehavými výzvami prorokov na konanie spravodlivosti: „Skutočnosti, ktoré kedysi tak desili prorokov, sú aj dnes súčasťou nášho sveta. ...Ich naliehavá nespokojnosť s nespravodlivosťou nám môže pripadať ako prehnaná, alebo dokonca hysterická. A hoci sme dnes neustále svedkami skutkov nespravodlivosti, prejavov pokrytectva, klamstva, násilia, krutosti, utrpenia a biedy, málokedy nás to znepokojí, pobúri, alebo dokonca vyburcuje ku konkrétnemu konaniu. Pre prorokov však mali aj malé prejavy nespravodlivosti kozmické rozmery.“ (The Prophets. New York: Jewis Publication Society of America, 1962, str. 3.4.)

Proroci nám pomáhajú nahliadnuť do Božieho uvažovania a jeho pocitov. Keď vystupujú ako Boží sprostredkovatelia, pomáhajú nám vidieť nespravodlivosť a utrpenie na tomto svete prostredníctvom Božích očí naplnených slzami. Ich zápal je však aj výzvou konať, spolupracovať s Bohom na zmiernení a náprave útlaku a bolesti, ktoré sú okolo nás.

`Kedy a v čom túžiš vo svojom živote byť ako ostatní? Ako môže táto túžba ublížiť tebe a ľuďom naokolo?`