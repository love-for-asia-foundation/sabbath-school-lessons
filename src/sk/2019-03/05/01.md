---
title:  Volanie prorokov
date:   27/07/2019
---

### Texty na tento týždeň
1Sam 8,10–18; Amos 5,10–15; Mich 6,8; 1Moj 19,1–13; Ezech 16,49; Iz 1,15–23

> <p>Základný text</p>
> Hospodin ti oznámil, človeče, čo je dobré a čo žiada od teba: len zachovávať právo, milovať láskavosť a v pokore chodiť so svojím Bohom.  (Mich 6,8)

Starozmluvní proroci patria medzi najzaujímavejšie postavy Písma. Ich prenikavý hlas, odvážne posolstvá, vyjadrenia zármutku, bolesti a hnevu, ich oduševnenie a príležitostné „hrané podobenstvá“, ktorými zvestovali Božie posolstvá – to všetko z nich robilo neprehliadnuteľné osobnosti. Ich posolstvo sa nedalo nebrať na vedomie, hoci nie vždy bolo pohodlné byť v ich blízkosti.

Posolstvá prorokov smerované Božiemu ľudu mali navrátiť národ späť k Hospodinovi. Izraeliti a ich vodcovia sa nechávali veľmi rýchlo ovplyvniť modlami a životným štýlom okolitých národov. Proroci mali nevďačnú úlohu vyzývať ľudí na pokánie. Niekedy na to stačilo pripomínanie Božej lásky a všetkého, čo pre nich Hospodin v minulosti vykonal, inokedy museli z ich úst zaznievať varovania a hrozby následkov, ktoré národu prinesie porušovanie zmluvy a zabúdanie na Boha.

Proroci upozorňovali národ a jeho vodcov na rôzne hriechy, ktorých sa dopúšťali. Medzi najväčšie zlo patril útlak chudobných, núdznych a bezmocných medzi nimi. Áno, uctievanie modiel bolo neprijateľné. Áno, nasledovanie falošných náboženských praktík bolo odsúdeniahodné. Ale minimálne rovnako obludné a trestuhodné bolo aj zneužívanie slabých a chudobných.