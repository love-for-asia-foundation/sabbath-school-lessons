---
title:  Podnety na zamyslenie
date:   02/08/2019
---

Prečítajte si kapitoly „Asýrske zajatie“ a „Povolanie Izaiáša“ v knihe Proroci a králi.

„Proti útlaku, očividnej nespravodlivosti, okázalému prepychu, výstrednostiam, bezuzdnému holdovaniu jedlu a pitiu, proti nesmiernej prostopašnosti a hýreniu svojej doby sa ozvali proroci. No ich výčitky boli márne a bez ozveny zostalo aj ich karhanie hriechu.“ (PK 282; PK /sk/ 152)

Pre Izaiáša bol „znepokojujúci výhľad na sociálne pomery národa. Z túžby po majetku hromadili ľudia dom za domom, pole za poľom. ... Spravodlivosť bola prekrútená a vytratil sa súcit s chudobnými. ... Chrániť bezmocných bolo povinnosťou správcov, no tí boli hluchí k náreku chudobných a utláčaných vdov a sirôt. ... Nijako teda neprekvapuje, že Izaiáša vyľakala zodpovednosť zvestovať Božie výstražné a karhajúce posolstvo v judskom kráľovstve na konci Uzijovej vlády. Dobre vedel, že narazí na tvrdý odpor.“ (PK 306.307; PK /sk/ 163.164)

„Tieto jasné výroky prorokov... by sme mali prijímať ako Boží hlas, ktorý oslovuje každého človeka. Nemali by sme premeškať nijakú príležitosť konať milosrdenstvo, prejaviť lásku a kresťanskú zdvorilosť tým, ktorí sú v akýchkoľvek ťažkostiach.“ (PK 327; PK /sk/ 174)

**Námety na spoločné uvažovanie**

`1.	Často sa obmedzujeme na to, že „prorokovať“ znamená zvestovať budúce veci. Ako vám sústredenie starozmluvných prorokov na situáciu v spoločnosti pomáha pochopiť úlohu proroka?`

`2.	Život a posolstvo prorokov ukazuje, aké náročné a nebezpečné môže byť stáť na strane pravdy. Prečo podľa vás proroci konali s takým nasadením a odvahou (a zároveň so strachom a s obavami)?`

`3.	V spisoch prorokov nachádzame dva obrazy Hospodina. Boh je predstavený ako ten, čo sa hnevá a je pripravený trestať, no zároveň mu nesmierne záleží na jeho ľude a túži ho zachrániť. Ako rozumiete týmto dvom stránkam Božieho charakteru?`

**Zhrnutie**

Starozmluvní proroci boli zanietenými a často nahnevanými a sklamanými obhajcami Božej vôle. Uvedomením si starostí a obáv samotného Boha sa toto ich zanietenie zameriavalo na spravodlivosť pre chudobných a utláčaných. Výzvy prorokov na návrat k Bohu zahŕňali v sebe aj výzvu na ukončenie nespravodlivosti. Práve to Hospodin zasľúbil vo svojej predstave o lepšej budúcnosti pre svoj ľud.