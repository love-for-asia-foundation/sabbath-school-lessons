---
title:  Amos
date:   29/07/2019
---

> <p></p>
> 14Ja nie som prorok ani prorocký učeník, ale pastier a pestovateľ fíg. 15Hospodin ma však vzal od stáda a riekol mi: Choď, prorokuj proti môjmu izraelskému ľudu.  (Amos 7,14.15)

Amos verejne priznával svoju nedostatočnú kvalifikáciu na to, aby sa stal prorokom. Ale keď predstavoval Izraelitom svoje posolstvo, preukazoval jasnú schopnosť priviesť svojich poslucháčov k tomu, aby pozorne počúvali.

Prorok začal zmienkou o okolitých národoch – Sýrčania, Filištínci, Feničania, Edómci, Ammónčania a Moábci – a podrobne opisuje ich zločiny, ohavnosti a zverstvá, za ktoré ich Boh trestá (pozri Amos 1,3–2,3). Je ľahké predstaviť si, ako Izraeliti tlieskali tejto obžalobe svojich nepriateľov. Veď mnohé zo zločinov týchto národov boli namierené práve proti samotným Izraelitom.

Potom však Amos zamieri svoje slová bližšie – a vyhlasuje Boží súd nad Júdom, južným susedom Izraela v teraz už oddelených kráľovstvách. Amos tlmočí Božie posolstvo a poukazuje na ich odmietnutie Boha, neposlušnosť jeho prikázaniam a trest, ktorý má na nich dopadnúť (pozri Amos 2,4.5). Aj tu si dokážeme predstaviť, ako obyvatelia severného kráľovstva tlieskajú Amosovi, keď svoje hrozby smeruje na znepriatelený ľud.

Potom sa však Amos obráti na svojich poslucháčov. Vo zvyšku knihy sa zameriava na hriechy Izraela – modlárstvo, nespravodlivosť a opakovaný úpadok v Božích očiach.

`Prečítaj si texty Amos 3,9–11; 4,1.2; 5,10–15 a 8,4–6. Pred akými hriechmi Amos varuje?`

Amos sa vôbec nevyjadruje diplomaticky. Jeho varovania pred skazou sú naplnené naliehavými prosbami, aby sa ľudia vrátili späť k svojmu Bohu. Súčasťou pokánia mala byť aj obnova ich zmyslu pre spravodlivosť a starostlivosť o chudobných medzi nimi: „Ale nech prúdi ako voda právo a spravodlivosť ako nevysychajúci potok!“ (Amos 5,24) Posledné verše Amosovho proroctva sa sústreďujú na budúcu obnovu Božieho ľudu (pozri Amos 9,11–15): „V čase ich najhlbšieho odpadnutia a najväčšej biedy smeli počuť Božie posolstvo o odpustení a nádeji.“ (PK 283; PK /sk/ 153)

`Kedy by sme mali byť pripravení hlásať nepopulárne, nepríjemné a možno aj drsné posolstvo o náprave nespravodlivosti? Podľa čoho môžeme rozpoznať vhodnosť (alebo nevyhnutnosť) takéhoto jazyka?`