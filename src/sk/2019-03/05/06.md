---
title:  Ezechiel
date:   01/08/2019
---

> <p></p>
> 13Hospodin vstáva, aby riešil spor, dvíha sa, aby súdil národy. 14Hospodin začína súd nad staršími svojho ľudu a jeho kniežatami: Vy ste spásli vinicu, v dome máte korisť od úbožiaka. 15Čo s vami? Gniavite môj ľud a drvíte tváre úbožiakov — znie výrok Pána, Hospodina zástupov.  (Iz 3,13–15)

`Premýšľaj o veršoch Izaiáš 1,15–23; 3,13–15 a 5,7.8. Ako by si opísal a zhrnul prorokovu reakciu na situáciu v spoločnosti?`

Úvodné slová proroka Izaiáša v prvých piatich kapitolách sú ostrou kritikou pomerov v Božom ľude, varovaním o blížiacom sa súde ako odpovede na ich odmietanie Boha a pokračujúce previnenia. Zároveň ponúkajú nádej podmienenú návratom k Bohu a zmenou života a situácie v spoločnosti. Zrejme najsilnejšou emóciou, ktorá zaznieva v jeho slovách, je pocit zármutku. 

Z Izaiášovho chápania Božej vôle pre vyvolený národ zaznieva prorokov smútok nad nespočítateľným zástupom zabudnutých ľudí, ktorým bolo ublížené, nad stratami, ktoré prežil národ a nad súdom, ktorý naň čoskoro dopadne.

Izaiáš v podobnom zmysle pokračuje počas celej svojej prorockej služby. Nalieha na ľudí, aby si spomenuli, čo pre nich Boh vykonal. Zároveň svojim poslucháčom ponúka nádej na to, čo pre nich Boh chce vykonať v budúcnosti. Preto by sa mali usilovať hľadať Hospodina teraz, lebo obnovený vzťah s Bohom prinesie aj pokánie nad ich hriechmi, aj zmení to, ako sa správajú k druhým ľuďom.

V kapitolách 58 a 59 sa Izaiáš opakovane vracia k svojmu znepokojeniu nad nedostatkom spravodlivosti. Opisuje spoločnosť, v ktorej „právo je zatlačené do úzadia a spravodlivosť stojí bokom, naozaj, pravda sa potkýna na ulici a statočnosť nemôže vstúpiť“ (Iz 59,14). Zároveň však potvrdzuje, že Boh o tomto stave vie a svoj ľud zachráni, keď „k Sionu príde ako Vykupiteľ“ (Iz 59,20).

V celej knihe proroka Izaiáša sa veľká pozornosť sústreďuje na oznamovanie príchodu Mesiáša, ktorý s konečnou platnosťou obnoví Božiu vládu na zemi, prinesie spravodlivosť, milosrdenstvo, uzdravenie a obnovu.

`Prečítaj si texty Iz 9,6.7; 11,1–5; 42,1–7 a 53,4–6. Ako tieto proroctvá zapadajú do tvojho chápania života, služby a smrti Ježiša? Čo tieto proroctvá naznačujú o cieli Jeho príchodu na tento svet?`