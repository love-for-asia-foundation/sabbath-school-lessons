---
title:  Micheáš
date:   30/07/2019
---

> <p></p>
> Hospodin ti oznámil, človeče, čo je dobré a čo žiada od teba: len zachovávať právo, milovať láskavosť a v pokore chodiť so svojím Bohom.  (Mich 6,8)

`Uvažuj o texte Mich 6,8. Akým spôsobom môžeš práve teraz napĺňať tieto slová?`

Text Micheáš 6,8 patrí medzi najznámejšie verše Písma. A hoci tento text často citujeme, možno nie až tak dobre poznáme kontext týchto slov.

`Uvažuj o veršoch Mich 2,8–11 a 3,8–12. Aké konanie ľudí prorok Micheáš odsudzuje v týchto textoch?`

Počas vlády judského kráľa Acháza klesol Boží ľud na ďalšie dno svojho stavu. Čoraz viac sa rozširovalo modlárstvo a ďalšie hriešne praktiky. A aj podľa konštatovania iných prorokov tej doby pokračovalo vykorisťovanie a ožobračovanie chudobných.

Podobne ako u iných prorokov, aj u Micheáša zaznieva posolstvo o zániku a odsúdení. V prvých troch kapitolách jeho proroctva sa nachádza silné vyjadrenie Božieho hnevu a smútku nad zlom, ktorého sa dopúšťa Boží ľud.

Boh sa však svojho ľudu nevzdal. Aj prenikavý hlas a tvrdé posolstvá prorokov ukazovali, že Boh sa neustále zaujíma o svoj ľud. Varovania prorokov prichádzali, lebo Boh sa staral o svoj ľud a miloval ho. Túžil svojmu ľudu odpustiť a obnoviť ho. Jeho hnev nemal trvať naveky (pozri Mich 7,18–20).

Takýto je aj kontext známych slov o zachovávaní práva, milovaní láskavosti a pokornom chodení s Bohom. Tieto výzvy môžu znieť jednoducho, ale žiť takýmto spôsobom môže byť náročné – zvlášť ak sú podobné hodnoty v rozpore s väčšinovým vnímaním spoločnosti. Keď iní profitujú z nespravodlivosti, vysmievajú sa milosrdenstvu a pyšne dávajú na obdiv svoje ego, potom spravodlivé konanie, prejavovanie milosrdenstva a pokorné chodenie s Bohom si vyžaduje odvahu a vytrvalosť. Nie sme však na to sami. Keď konáme podľa Božej vôle, Boh kráča s nami.

`Ako spolu súvisí zachovávanie práva, milovanie milosrdenstva a pokorné chodenie s Bohom?`