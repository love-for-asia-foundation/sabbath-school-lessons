---
title:  Ezechiel
date:   31/07/2019
---

> <p></p>
> 10Takto vraví Pán, Hospodin: Hľa, ja som proti pastierom, budem požadovať svoje stádo z ich ruky a nedovolím im pásť stádo. Pastieri už nebudú vypásať samých seba, lebo vytrhnem svoje ovce z ich úst a už im viac nebudú pokrmom. 11Takto totiž vraví Pán, Hospodin: Hľa, tu som, pozhľadávam svoje ovce a postarám sa o ne. 12Ako sa pastier stará o svoje stádo v deň, keď je uprostred svojho rozptýleného stáda, tak sa aj ja postarám o svoje ovce a vytrhnem ich zo všetkých miest, do ktorých boli zahnané za oblačného a tmavého dňa.  (Ezech 34,10–12)

Keby sme sa kresťanov opýtali, v čom spočívajú „hriechy Sodomy“, je veľmi pravdepodobné, že by začali hovoriť o nemravnosti a rôznych hriechoch so sexuálnym podtextom. Veď napokon, v 1Moj 19,1–13 je opísaná skazená a pokrivená spoločnosť, ktorá je viac ako zrelá na zničenie.

Je však zaujímavé, že „hriech Sodomy“ je oveľa komplikovanejší. Uvažuj o Ezechielových slovách: „Pozri, toto bola vina tvojej sestry Sodomy: pýcha, prebytok chleba a bezstarostný pokoj i so svojimi dcérami, ale biednemu a chudobnému ruku nepodala.“ (Ezech 16,49) Je jasné, že Hospodin sa nerozhodol prehliadnuť ostatné formy nemravnosti, ktorými bola naplnená Sodoma, Ezechiel sa zameriava na ekonomickú nespravodlivosť a nedostatok starostlivosti o núdznych.

Je možné, že v Božích očiach boli tieto „ekonomické“ hriechy rovnako nemorálne a odsúdeniahodné ako sexuálne hriechy?

Po proroctvách Amosa, Micheáša a Izaiáša zaznieva posolstvo Ezechiela, ktorého prvé proroctvá sú naplnené rovnakými varovaniami pred prichádzajúcim zničením. Ale po páde Jeruzalema a odvedení zajatcov do Babylona sa Ezechielov pohľad zameriava na Božie zasľúbenia obnovy.

`Uvažuj o textoch Ezechiel 34,2–4 a 7–16. Porovnaj Božie hodnotenie skazených vodcov Izraela s jeho vlastnou starostlivosťou o Boží ľud. V čom sa líši zaobchádzanie vodcov s najslabšími „ovcami“ s tým, ako k ľuďom pristupuje Boh?`

Hoci Boží ľud klesol veľmi hlboko – takže ho bolo možné pripodobniť Sodome – Hospodin sa skláňal k svojmu národu a snažil sa ho odviesť preč od ich nehanebností. Podľa Božieho plánu obnovy sa jeho ľud mal vrátiť do svojej krajiny, Jeruzalem mal byť obnovený a chrám znovupostavený. Opäť sa mali sláviť Bohom ustanovené sviatky a celá krajina mala byť znova rozdelená medzi ľud podľa pôvodného dedičstva (pozri Ezech 47,14–48,29). Je zrejmé, že Božím zámerom bolo, aby sa jeho ľud vrátil zo zajatia – podobne ako keď Hospodin vyviedol prostredníctvom Mojžiša Hebrejov z Egypta. Súčasťou tohto plánu bola aj starostlivosť o najslabších členov spoločnosti a o tých, ktorí boli považovaní za cudzincov.

`Boh je Bohom, ktorý ponúka druhú príležitosť. Druhú (tretiu, štvrtú...) šancu dáva aj tým, ktorí urobili veľmi zlé rozhodnutia. Čo to znamená pre teba osobne?`