---
title:  Podnety na zamyslenie
date:   09/08/2019
---

Prečítajte si kapitolu „Beda farizejom“ v knihe Túžba vekov.

„Keď prorok zvýraznil cenu každodennej zbožnosti, opakoval len radu, ktorú Hospodin pred stáročiami dal Izraelitom. ... Boží služobníci pripomínali tieto rady Božiemu ľudu z pokolenia na pokolenie, že z náboženstva mu zostane len obradnícky formalizmus a zabudne na milosrdenstvo.“ (PK 326.327; PK /sk/ 174)

„Dostala som pokyn, aby som obrátila pozornosť našich ľudí na päťdesiatu ôsmu kapitolu Izaiáša. Čítajte túto kapitolu pozorne a pochopte, aký spôsob služby prinesie do zborov život. Dielo evanjelia sa má šíriť dvomi spôsobmi – štedrosťou a našimi skutkami. Keď stretnete trpiacu dušu, ktorá potrebuje pomoc, pomôžte jej. Keď nájdete hladných, nasýťte ich. Takýmto konaním budete v súlade s Kristovou službou. Pánovo sväté dielo spočívalo v skutkoch láskavosti a štedrosti. Nech sú všetci veriaci povzbudení, aby mali aj oni účasť na takomto diele.“ (WM 29)

**Námety na spoločné uvažovanie**

`1.	Uvažovali ste niekedy o konaní spravodlivosti a skutkoch milosrdenstva ako o spôsobe bohoslužby? Ako môže tento postoj zmeniť váš pohľad na pomoc druhým? Ako môže ovplyvniť váš postoj k bohoslužbe?`

`2.	Akým spôsobom sa môžeme chrániť pred tým, aby sme v našom kresťanskom živote (osobnom aj zborovom) nezanedbávali „to, čo je závažnejšie v zákone“ (Mat 23,23)? Vedeli by ste nájsť príklady z vašej vlastnej skúsenosti, kde ste „komára preciedza[li], ale ťavu prehĺta[li]“ (Mat 23,24)?`

`3.	Prečo je pokrytectvo vnímané ako hriech? Nie je lepšie aspoň sa snažiť vyzerať, že robíme dobre?`

`4.	Akým spôsobom môže Boží záujem a zanietenie pre pomoc chudobným a núdznym (vyjadrené prostredníctvom prorokov) zmeniť váš pohľad na svet? Ako by sa zmenil váš pohľad na miestne novinové alebo televízne správy, keby ste ich vnímali očami a ušami prorokov?`

**Zhrnutie**

Proroci sa zaoberali zlom vo všetkých podobách, ale veľkú pozornosť venovali hriechu páchanému ľuďmi, čo si Boha privlastňovali a tak ho aj „uctievali“. Pre prorokov a pre Ježiša je bohoslužba nezlučiteľná s nespravodlivosťou – a teda s náboženským pokrytectvom. Súčasťou ozajstného uctievania, o ktoré Bohu ide, je starostlivosť o chudobných a núdznych a konanie namierené proti útlaku a nespravodlivosti.