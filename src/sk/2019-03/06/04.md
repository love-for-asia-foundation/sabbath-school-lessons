---
title:  Náboženský útlak
date:   06/08/2019
---

> <p></p>
> 21Nenávidím, zavrhujem vaše sviatky a nemôžem cítiť vaše slávnosti. 22Keď mi totiž prinášate spaľované obety, vaše dary neobľubujem a vaše vykŕmené obety ani neokúsim. 23Odstráň odo mňa hluk tvojich piesní, brnkanie tvojich hárf nechcem počúvať. 24Ale nech prúdi ako voda právo a spravodlivosť ako nevysychajúci potok!  (Amos 5,21–24)

Počas tých lepších období kráľovstiev Izraela a Júdu sa ľud vracal k uctievaniu Hospodina, hoci aj vtedy bola ich bohoslužba ovplyvnená zmesou modloslužobných náboženstiev okolitých národov. Podľa prorokov však ani tie najlepšie snahy o náboženskú reformu nestačili na to, aby sa národ odvrátil od zla, ktorého sa dopúšťal v každodennom živote. A ani napriek obrovskému úsiliu získať prostredníctvom rituálov a uctievania ozajstnú zbožnosť, hudobné nástroje znejúce pri ich chválospevoch nemohli prehlušiť plač a krik chudobných a utláčaných.

Amos sa prihovára ľuďom tej doby slovami: „vy, ktorí gniavite bedárov a nivočíte chudobných krajiny“ (Am 8,4). Videl, že chcú mať svoje náboženské úkony čo najskôr za sebou, aby sa mohli vrátiť k svojmu nepoctivému kupčeniu, kde ich cieľom bolo „aby... za peniaze kupovali núdznych a bedárov za pár sandálov, aby... plevy predávali ako zrno“ (Am 8,6).

`Uvažuj o textoch Iz 1,10–17; Am 5,21–24 a Mich 6,6–8. Čo hovorí Hospodin týmto náboženským ľuďom o ich rituáloch a bohoslužobných úkonoch? Ako týmto slovám rozumieš?`

Hospodin prostredníctvom prorokov používa veľmi silný jazyk, aby zosmiešnil náboženstvo a bohoslužby, ktoré boli v ostrom rozpore s každodennou realitou. Náboženstvo a jeho prejavy akoby nemali mať žiadny súvis s tým, že v národe je mnoho trpiacich a utláčaných. U Amosa 5,21–24 čítame, že Hospodin „zavrhuje“ to, čo oni považujú za Jeho uctievanie. Hospodin „nemôže ani cítiť“ ich zhromaždenia. Ich bohoslužobné zhromaždenia „nenávidí“. Akoby Hospodinovi vadilo úplne všetko, čo ľudia v mene uctievania konajú. Odvracia od nich všetky svoje zmysly – nenávidí, nechce cítiť, nechce ochutnať, nechce počúvať, nechce sa pozerať. Všetky ich náboženské úkony sú mu odporné.

V 6. kapitole proroka Micheáša vidíme, ako sa Hospodin až vysmieva zo snahy ľudí správne ho uctievať. Čo by tak asi Hospodina mohlo uspokojiť? (Všimni si, ako Boh postupne „nafukuje“ možné obete. Pozri Mich 6,7.) Jednoročné teľce? Tisíce baranov? Desaťtisíce potokov oleja? Prvorodené? Alebo dokonca (aká hrôza!) plod svojho tela? Dá sa niečím z toho (alebo všetkým dohromady) získať Božia priazeň a odpustenie? NIE!

O čo Bohu teda naozaj ide? Dozvedáme sa o tom v ôsmom verši: „zachovávať právo, milovať láskavosť a v pokore chodiť so svojím Bohom“ (Mich 6,8).

`Kedy sa ti stalo, že si dával väčší dôraz na náboženské formy a rituály než na pomoc tým, ktorí sú v núdzi? Čo mohlo byť príčinou takéhoto konania? Čo si sa naučil z tejto skúsenosti?`