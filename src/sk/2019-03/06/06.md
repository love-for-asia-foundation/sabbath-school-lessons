---
title:  Milosrdenstvo a vernosť
date:   08/08/2019
---

> <p></p>
> 38Keď Ježiš učil, hovoril im: Varujte sa zákonníkov, čo radi chodia v dlhých rúchach, vyžadujú pocty na námestiach, 39popredné sedadlá v synagógach a čestné miesta na hostinách, 40čo vyjedajú domy vdov a naoko sa dlho modlia. Takých postihne prísnejší trest!  (Marek 12,38–40)

Keď Ježiša kritizovali náboženskí vodcovia tej doby, že je s „hriešnikmi“, citoval im slová proroka Ozeáša a vyzval ich, aby sa vrátili späť k svojim spisom a objavili, čo mal Boh naozaj na mysli, keď povedal: „Milosrdenstvo chcem, a nie obetu.“ (Mat 9,13; citované z Oz 6,6)

Ježišov život bol naplnený starostlivosťou a službou. Jeho vzťah k druhým, zázraky uzdravenia, spôsob komunikácie a jeho podobenstvá ukazovali a presviedčali, že práve takýto život je najlepším svedectvom o skutočnom zasvätení sa Bohu. Náboženskí vodcovia boli Ježišovými najväčšími kritikmi – boli však aj cieľom jeho najprísnejšieho odsúdenia. Podobne ako zbožní ľudia z čias proroka Izaiáša, aj oni verili, že vďaka svojim náboženským praktikám si zabezpečili mimoriadny vzťah s Bohom. Zároveň sa však rôznym spôsobom dopúšťali zneužívania chudobných a prehliadania núdznych. Ich uctievanie nebolo v súlade s ich činmi. Ježiš si pri kritike ich pokrytectva nedával pred ústa žiadnu servítku.

`Uvažuj o texte Marek 12,38–40. Ako rozumieš zmienke o tom, že náboženskí vodcovia „vyjedajú domy vdov“? Čo tým chcel podľa teba Ježiš povedať? Ako by si vysvetlil dôvod, prečo „takých postihne prísnejší trest“?`

Pre „náboženských“ ľudí je Ježišovo kázanie u Matúša 23 zrejme tým najdesivejším. Nielenže Ježiš opísal a pomenoval ich egoistické poňatie náboženstva, ktoré sa nijako nezaujímalo o slabých a núdznych, ale takéto náboženstvo označil za bremeno. Náboženskí vodcovia svojím konaním (alebo nekonaním a nezáujmom) spôsobili, že „zatvárajú nebeské kráľovstvo pred ľuďmi“ (Mat 23,13).

V Ježišových slovách však zaznieva posolstvo prorokov spred niekoľkých storočí. Ježiš veľmi presne pomenúva priepasť medzi ich vážnym prístupom k náboženským rituálom a nespravodlivosťou, ktorú prehliadajú a z ktorej profitujú. „Beda vám, zákonníci a farizeji, pokrytci! Dávate desiatky z mäty, kôpru a rasce, ale zanedbali ste to, čo je závažnejšie v zákone: spravodlivosť, milosrdenstvo a vernosť.“ (Mat 23,23) Ježiš veľmi jasne dodáva, že náboženské úkony a dodržiavania pravidiel nie sú samy osebe zlé, ale v žiadnom prípade nesmú brániť tomu, aby sme s druhými zaobchádzali spravodlivo a čestne.

`Ako sa dá vyhnúť pasci, ktorá spočíva v presvedčení, že v náboženstve stačí „mať a poznať pravdu“?`