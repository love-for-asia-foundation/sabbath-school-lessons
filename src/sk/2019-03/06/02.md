---
title:  Modlárstvo a útlak
date:   04/08/2019
---

> <p></p>
> 1Nie nám, Hospodin, nie nám, ale tvojmu menu patrí česť pre tvoje milosrdenstvo a pre tvoju vernosť! 2Prečo majú hovoriť pohania: Kde je ich Boh? 3Náš Boh je na nebesiach, všetko robí podľa svojej vôle. 4Ich modly sú striebro a zlato, dielo ľudských rúk.  (Žalm 115,1–4)

Krátko po tom, ako Hospodin vyviedol Izraelitov z Egypta, stretol sa s nimi (prostredníctvom Mojžiša) na vrchu Sinaj a dal im Desatoro v písanej podobe. Súčasťou Desatora boli samozrejme prikázania o tom, že okrem Hospodina nesmú mať iného Boha a nesmú uctievať nič, čo by si zhotovili ako predmet uctievania (pozri 2Moj 20,2–6). Izraeliti sa zaviazali, že budú žiť podľa prikázaní a budú poslúchať Hospodina: „3Budeme plniť všetko, čo Hospodin povedal. ... 7Poslušne splníme všetko, čo povedal Hospodin.“ (pozri 2Moj 24,1–13)

Potom však Mojžiš strávil na vrchu Sinaj takmer šesť týždňov (štyridsať dní) a ľudia začali mať potrebu nahradiť ho niekým, kto sa o nich postará. Pod tlakom davu Áron zhotovil zlaté teľa a viedol ľudí pri obetovaní na oltári pred teľaťom. Keď sa skončilo obetovanie, „ľud sa posadil, jedol a pil; potom vstali a zabávali sa“ (2Moj 32,6). Hospodin aj Mojžiš boli rozhorčení z toho, ako rýchlo sa ľudia odvrátili od Boha k uctievaniu modly. Zdá sa dokonca, akoby len Mojžišov príhovor odvrátil Hospodina od toho, aby Izraelitov stihol zaslúžený trest (pozri 2Moj 32,30–34).

Uctievanie cudzích bohov bolo pokušením, ktorému Izraeliti podliehali až príliš často. Dejiny izraelských a judských kráľov(stiev) sú rozkúskované na obdobia, počas ktorých sa pri uctievaní modiel pod vedením kráľov odohrali naozaj ohavné a šokujúce udalosti. Práve na pomenovanie a odsúdenie tohto neverného a hanebného konania sa sústreďovalo posolstvo prorokov, ktorých Boh opakovane posielal, aby priviedol svoj ľud naspäť k sebe. Uprostred volania k reformácii a oživeniu zaznievali aj výzvy na lepšie zaobchádzanie s chudobnými, núdznymi a bezmocnými uprostred nich.

`Uvažuj o veršoch zo Žalmu 115,1–9. Čo je podľa teba hlavnou témou tohto textu? Koho oslovuje autor žalmu? Akými slovami a prečo to robí?`

Prirodzenosťou človeka je, že sa začína podobať na veci alebo osoby, ktoré uctieva a na ktoré sa zameriava. Bolo preto len prirodzené, že záujem Izraelitov o pomoc núdznym a o konanie spravodlivosti veľmi rýchlo zoslabol, keď sa národ odvrátil od uctievania spravodlivého Boha a začal sa klaňať falošným bohom okolitých národov – najmä keď tieto modly boli často stvárňované ako božstvá vojny a plodnosti. Keď sa Izraeliti rozhodli uctievať takýchto bohov, ovplyvnilo to ich postoje v mnohých oblastiach – vrátane sociálneho aspektu. Keby zostali verní Hospodinovi, potom by si zachovali aj jeho záujem o ľudí v núdzi.

`Uvažuj o myšlienke, že sa stávame podobní predmetu svojho uctievania. Kde všade je možné pozorovať prejavy tohto princípu?`