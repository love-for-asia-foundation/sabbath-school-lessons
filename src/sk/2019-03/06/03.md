---
title:  Pohnútky uctievania
date:   05/08/2019
---

> <p></p>
> 17Veď Hospodin, váš Boh, je Boh bohov a Pán pánov, Boh veľký, mocný a hrozný, ktorý neberie ohľad na osobu a neprijíma úplatok, 18ale zastáva sirotu i vdovu, miluje cudzinca a dáva mu chlieb a odev. 19Preto milujte aj cudzinca, lebo aj vy ste boli cudzincami v Egypte. 20Hospodina, svojho Boha sa boj, jemu slúž, jeho sa pridŕžaj a na jeho meno prisahaj. 21On je tvoja chvála, on je tvoj Boh, ktorý pre teba urobil tieto veľké a hrozné veci, ktoré si videl na vlastné oči. 22Tvojich otcov bolo len sedemdesiat, keď šli do Egypta, a teraz ťa Hospodin, tvoj Boh, rozmnožil ako nebeské hviezdy.  (5Moj 10,17–22)

V celom Písme zaznieva výzva, aby Boží ľud uctieval Hospodina. Opakovane sa však dozvedáme nielen to, „že“ máme uctievať Hospodina, ale aj „dôvody“ na takéto konanie. Na uctievanie Hospodina existuje podľa Písma viacero dôvodov, medzi ktoré patria: kto je Boh, čo urobil a aké má vlastnosti. Medzi Božie atribúty, pre ktoré je Hospodin hoden nášho uctievania, patrí jeho dobrota, spravodlivosť a milosrdenstvo. Keď nám Písmo pripomína, aký Boh je, čo pre nás urobil (predovšetkým na Kristovom kríži) a čo nám zasľúbil, nikto z nás by sa nemal dostať do situácie, že nebude mať dôvod Hospodina uctievať a oslavovať ho.

`Uvažuj o textoch 5Moj 10,17–22; Žalm 101,1; 146,5–10; Iz 5,16 a 61,11. Aké dôvody na uctievanie a oslavu Hospodina sa nachádzajú v týchto veršoch?`

Dôvody uvedené v spomenutých veršoch poznali aj Izraeliti. Tie najoduševnenejšie prejavy oslavy Hospodina sa uprostred čerstvo oslobodeného národa udiali ako odpoveď na jasne viditeľný Boží zásah v ich prospech. Napríklad po vyjdení z Egypta a po prejdení Červeného mora Mojžiš a Miriam viedli celý národ pri spievaní chvál a oslave Boha za to, čoho boli práve ako národ svedkami pri svojej záchrane (pozri 2. Mojžišova 15).

Národ nemal nikdy zabudnúť na Božiu spravodlivosť a milosť, ktoré sa prejavili pri takýchto udalostiach. Keď si ľudia tieto príbehy pravidelne pripomínali a rozprávali sa o nich, Božie spravodlivé a milosrdné činy sa stávali motiváciou na ich vlastné konanie. Jeden z príkladov takéhoto rozprávania a uctievania je zaznamenaný v texte 5Moj 10,17–22.

Keď hovoríme o Božej spravodlivosti, musíme si uvedomiť, že je podstatou toho, aký Boh je. Spravodlivosť je neoddeliteľnou súčasťou, základom Hospodinovej povahy. „Boh iste nekoná bezbožne a Všemohúci neprekrúca právo.“ (Jób 34,12) Boh je spravodlivý a usiluje sa o spravodlivosť – a to je dôvod, aby sme ho uctievali a oslavovali.

Božiu spravodlivosť môžeme vidieť v jeho čestnom, nestrannom a spravodlivom konaní v prospech jeho ľudu a v prospech všetkých chudobných a utláčaných. Božia spravodlivosť nie je nikdy len prázdnou charakteristikou jeho povahy. Naopak, Biblia Boha predstavuje nasledovne: „prichádza k nemu krik chudobného“ a „on počuje krik biednych“ (Jób 34,28 Roh). A nielenže počuje, ale aj aktívne a dychtivo napráva nespravodlivosť, ktorá je v našom svete tak bolestne prítomná. Naplno sa to prejaví, keď uvidíme konečné výsledky Božieho súdu a obnovu nášho hriechom poznačeného sveta.

`Hovorili sme o tom, že Izraeliti mali po vyslobodení z egyptského zajatia obrovský dôvod na uctievanie Hospodina. Ako v tejto súvislosti vnímaš tvoju vlastnú motiváciu na uctievanie Boha, keď vezmeš do úvahy, čo všetko Boh vykonal na kríži, čo nám v Kristovi daroval a čo všetko pre nás chystá?`