---
title:  Spôsob bohoslužby
date:   07/08/2019
---

> <p></p>
> 5Či toto je pôst, v ktorom mám záľubu, a deň, keď sa človek korí? Či treba hlavu skláňať ako trstina? Vrecovinu v popole si ustielať? ... 6Toto je pôst, ktorý sa mi páči: Uvoľňovať nespravodlivo nasadené putá, rozlámať jarmo otroctva, prepustiť utláčaných na slobodu a rozbiť každé jarmo, 7lámať svoj chlieb hladujúcemu, zaviesť do domu biednych tulákov. Preto, keď uvidíš nahého, zaodej ho a pred svojím príbuzným sa neskrývaj. 8Vtedy zažiari tvoje svetlo ako zora a tvoja rana sa rýchlo zacelí. Pred tebou pôjde tvoja spravodlivosť a za tebou sláva Hospodina. 9Vtedy budeš volať a Hospodin ti odpovie, budeš volať o pomoc a on ti povie: Tu som!  (Iz 58,5–9)

Pri vysvetľovaní súvislosti medzi bohoslužbou a spravodlivosťou proroci poukazujú aj na ďalšiu skutočnosť: aktívna pomoc chudobným, utláčaným a ľuďom v núdzi je dôležitou a neoddeliteľnou súčasťou samotnej bohoslužby. Pri čítaní 58. kapitoly proroka Izaiáša to vidieť veľmi jasne.

`Uvažuj o texte Izaiáš 58. Čo sa podľa úvodných veršov tejto kapitoly deje vo vzťahu medzi Hospodinom a jeho ľudom? O čo ide ľuďom a o čo Hospodinovi?`

Hospodin vo svojich slovách kritizuje konanie horlivých, nábožensky orientovaných ľudí. Zdá sa, akoby úprimne hľadali Boha a jeho vôľu, ale čosi je tu od základu zle. Hospodin im preto hovorí, že by mali zmeniť spôsob, akým ho uctievajú. Podľa jeho slov by sa mali pokúsiť o úplne iný typ bohoslužby – o SLUŽBU. Ak by Boh niečo na ich náboženských prejavoch zmenil, určite by to malo vyzerať nasledovne: „6Uvoľňovať nespravodlivo nasadené putá, rozlámať jarmo otroctva, prepustiť utláčaných na slobodu a rozbiť každé jarmo, 7lámať svoj chlieb hladujúcemu, zaviesť do domu biednych tulákov. Preto, keď uvidíš nahého, zaodej ho a pred svojím príbuzným sa neskrývaj.“ (Iz 58,6.7)

Takéto konanie nie je predstavené ako jediný spôsob bohoslužby. Hospodin však ľuďom veľmi vážne vysvetľuje, že nám navrhované spôsoby a formy bohoslužby by mali mať prednosť pred niektorými tradičnejšími bohoslužobnými praktikami. Uctievanie Boha by nemalo byť zamerané len dovnútra človeka (alebo spoločenstva), ale malo by priniesť požehnanie všetkým naokolo. „Skutočným zmyslom náboženstva je oslobodiť ľudí od bremena hriechu, odstrániť neznášanlivosť a útlak a presadzovať spravodlivosť, slobodu a pokoj.“ (4BC 306)

Vo veršoch Izaiáš 58,8–12 Hospodin zasľubuje požehnanie ako odpoveď na takúto formu bohoslužby. Boh prakticky hovorí, že ak sa ľudia zamerajú menej na seba, potom objavia, že Boh koná s nimi a prostredníctvom nich, aby prinášal uzdravenie a obnovu.

V tejto kapitole je zaujímavé, že navrhovaný spôsob bohoslužby je spojený s obnoveným a „rozkošou“ naplneným zachovávaním soboty. V tretej lekcii sme si už napríklad ukázali niektoré silné prepojenia medzi sobotou a službou, ale výzvy v týchto veršoch sa týkajú oboch typov aktivít – obnovenie bohoslužby a objavenie (podstaty) Božieho požehnania. Ellen Whiteová k tomu poznamenala: „Na tých, ktorí zachovávajú Hospodinovu sobotu, leží zodpovednosť za konanie milosrdenstva a láskavosti.“ (WM 121)

`Uvažuj o tom, či je posolstvo 58. kapitoly proroka Izaiáša aktuálne aj pre teba a vaše spoločenstvo. Ak áno, v čom a ako by sa mal zmeniť spôsob tvojej (a vašej) bohoslužby?`