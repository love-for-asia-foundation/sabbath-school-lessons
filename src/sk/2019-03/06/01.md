---
title:  Uctievanie Stvoriteľa
date:   03/08/2019
---

### Texty na tento týždeň
Žalm 115,1–8; 5Moj 10,17–22; Žalm 101,1; Iz 1,10;17; Izaiáš 58; Mar 12,38–40

> <p>Základný text</p>
> 6Toto je pôst, ktorý sa mi páči: Uvoľňovať nespravodlivo nasadené putá, rozlámať jarmo otroctva, prepustiť utláčaných na slobodu a rozbiť každé jarmo, 7lámať svoj chlieb hladujúcemu, zaviesť do domu biednych tulákov. Preto, keď uvidíš nahého, zaodej ho a pred svojím príbuzným sa neskrývaj.  (Iz 58,6.7)

Aj pri zbežnom čítaní textov starozmluvných prorokov si musíme uvedomiť ich nápadné znepokojenie nad zaobchádzaním s chudobnými a utláčanými. Proroci, ktorí vlastne boli akýmisi Božími hovorcami, boli pobúrení nad tým, čo videli v okolitých národoch (pozri napríklad Amos 1 a 2). Veľmi konkrétne a adresne však vyjadrovali aj svoj hnev a zármutok nad nespravodlivým konaním samotného Božieho ľudu, ktorému sa dostalo tak veľa darov a požehnaní. Ak vezmeme do úvahy dejinnú skúsenosť vyvoleného národa a Bohom dané zákony, zrejme je na mieste očakávať od tohto ľudu oveľa viac. Žiaľ, skutočnosť bola často iná, a preto proroci znova a znova prichádzali s vážnymi posolstvami, ktoré mali upozorniť na poľutovaniahodný stav.

Je zaujímavé, že mnohé starozmluvné výroky prorokov o spravodlivosti a bezpráví zaznievajú v kontexte pokynov súvisiacich s uctievaním Boha. Ako uvidíme, pravé uctievanie nie je v žiadnom prípade obmedzené na nejaký náboženský rituál. Neoddeliteľnou súčasťou pravého uctievania je mať rovnaké záujmy ako Boh – v našom kontexte to znamená usilovať sa o dobro druhých a o pozdvihnutie ponížených a zabudnutých.