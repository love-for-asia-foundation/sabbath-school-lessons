---
title:  Správcovia planéty
date:   02/07/2019
---

> <p></p>
> 27Boh stvoril človeka na svoj obraz; na Boží obraz ho stvoril. Stvoril ich ako muža a ženu. 28Boh ich požehnal a povedal im: Ploďte sa a množte sa, naplňte zem a podmaňte si ju! Panujte nad morskými rybami, nad nebeským vtáctvom a nad všetkou zverou, čo sa pohybuje na zemi! (1Moj 1,27.28)

Podľa biblického záznamu záhrada Eden a celá planéta boli miestami hojnosti stvorenými tak, aby na nich prekvital život a aby sa z nich ľudské bytosti tešili.

Adamovi a Eve – a všetkým nám, ktorí sme prišli po nich – Boh zveril v súvislosti so stvorenstvom aj určité poslanie. Čoskoro bolo zjavné – a nesúviselo to len so spôsobom, akým Boh tvoril –, že Adam a Eva majú mať v novom svete osobité postavenie.

Adamovou prvou úlohou bolo pomenovať všetky živé bytosti – každé poľné zviera a každého vtáka (pozri 1Moj 2,19). Potom ľudia dostali ďalšiu úlohu, ktorú samotný Boh predstavil ako požehnanie: „Boh ich požehnal a povedal im: Ploďte sa a množte sa, naplňte zem a podmaňte si ju! Panujte nad morskými rybami, nad nebeským vtáctvom a nad všetkou zverou, čo sa pohybuje na zemi!“ (1Moj 1,28)

`Uvažuj o textoch 1Moj 1,28 a 2,15. Pokús sa vlastnými slovami opísať poslanie a úlohu, ktorú Boh zveril ľuďom. Ako rozumieš tomuto povereniu? Ako by sa podľa teba malo prejavovať v každodennom živote ľudí dnes?`

Počas dejín ľudia často zneužívali text 1Moj 1,28 na ospravedlnenie takého využívania prírody, aké bolo v skutočnosti jej zneužívaním. Áno, svet bol stvorený pre ľudí – pre ich život, osoh a potešenie. Ale zodpovednosťou človeka je, aby zem – slovami 1Moj 2,15 – „obrábal a strážil“.

Prvý biblický príkaz súvisiaci so zodpovednosťou sa týka zeme, ktorú Boh stvoril a zveril ľuďom do starostlivosti. Príkaz daný Adamovi a Eve predpokladal aj skutočnosť, že na zemi budú žiť so svojimi deťmi a s ďalšími generáciami ľudí. Pôvodným plánom pre svet bolo, že bude pokračujúcim zdrojom života, požehnania a krásy pre všetky ľudské bytosti. Spolu s Adamom a Evou sa mali všetci obyvatelia zeme starať o Bohom stvorenú planétu.

Zem aj dnes patrí Hospodinovi (pozri Ž 24,1) a my sme aj v súčasnosti povolaní, aby sme boli správcami toho, čo nám Boh zveril. Dokonca by sme mohli povedať, že v hriechom poznačenom svete je naša správcovská zodpovednosť za zem ešte väčšia.

`Čo pre teba znamená, že v tomto hriešnom svete si – okrem iného – správcom zeme? Ako by poznanie tejto zodpovednosti malo ovplyvňovať tvoj každodenný život?`