---
title:  Rozvrátený svet
date:   03/07/2019
---

> <p></p>
> 16Žene povedal: Rozmnožím tvoje trápenie v tehotenstve, v bolestiach budeš rodiť deti. Budeš túžiť po svojom mužovi, ale on bude vládnuť nad tebou. 17Mužovi povedal: Pretože si poslúchol hlas svojej ženy a jedol si zo stromu, z ktorého som ti zakázal jesť, nech je pre teba prekliata pôda. S námahou sa z nej budeš živiť po všetky dni svojho života. 18Tŕnie a bodľačie ti bude rodiť a ty budeš jesť poľné byliny. 19V pote tváre budeš jesť chlieb, kým sa nevrátiš do zeme, lebo z nej si bol vzatý, veď prach si a do prachu sa vrátiš.  (1Moj 3,16–19)

Boh dal Adamovi a Eve výnimočný dar, ktorý nedal nikomu inému – mravnú slobodu. Adam a Eva boli mravné bytosti, akými zvieratá ani rastliny nikdy nemohli byť. Pre Boha je táto morálna sloboda taká dôležitá, že pripustil možnosť, aby sa jeho ľudia rozhodli pre neposlušnosť. Boh bol ochotný dať do stávky všetko, čo stvoril. Sledoval tým totiž oveľa dôležitejší cieľ – vzťah s ľuďmi založený na láske a slobodnej vôli.

Na scénu však vstúpil ničiteľ, ktorý chcel rozvrátiť dobrý a dokonalý svet stvorený Bohom. Rozhodol sa na to zneužiť ľudské bytosti. Satan (ktorý ako Boží anjel dostal tiež morálnu slobodu) prehovoril ústami hada a spochybnil úplnosť a dostatočnosť toho, čo Boh ľuďom dal (pozri 1Moj 3,1–5). Pokušenie spočívalo v túžbe mať viac než Boh ľuďom daroval, v spochybnení Božej dobroty a v snahe získať nezávislosť.

Svojím rozhodnutím a konaním Adam a Eva spôsobili zničenie vzťahov, ktoré boli súčasťou Božieho stvorenia a zámeru. Prestali sa radovať zo vzťahu so svojím Stvoriteľom, hoci práve pre tento vzťah boli stvorení (pozri 1Moj 3,8–10). Prví ľudia však čoskoro zistili, že sú nahí a naplnení hanbou. Zlé rozhodnutie, ktoré urobili, poškodilo nielen ich vzájomný vzťah, ale prinieslo napätie a skazu aj do ich vzťahu k všetkému ostatnému stvorenstvu.

`Uvažuj o texte 1Moj 3,16–19. Čo tieto texty hovoria o zmene vzťahu medzi ľuďmi a prírodou?`

Realita hriechu spôsobila, že život sa stal ťažším a komplikovanejším nielen pre Adama a Evu, ale aj pre zvyšok stvorenia. Následky hriechu sú skutočné – ovplyvňujú celé ľudstvo a naše vzájomné vzťahy. Dá sa povedať, že sme sa vzdialili nášmu Stvoriteľovi. Hriech poznačil životy rodín a spôsobil, že si ako ľudia veľmi často vôbec nerozumieme. Problémy máme aj vo vzťahu k prírode a k svetu, v ktorom žijeme. Všetky aspekty nášho života a sveta ukazujú na porušenosť spôsobenú hriechom.

Boží zámer pri stvorení sveta bol však úplne iný. O „prekliatiach“ sa v 1. Mojžišovej 3 hovorí súčasne so zasľúbením, že Boh pripraví cestu na znovustvorenie nášho sveta a nápravu vzťahov, ktoré zničil hriech. A tak, hoci zápasíme s hriechom a jeho vplyvom na naše životy, sme povolaní usilovať sa o pôvodnú dobrotu vo svete a snažiť sa žiť podľa plánu, ktorý má Boh pre tento svet.

`Ktoré následky hriechu považuješ ty osobne za najbolestnejšie? Prečo? Čo s tým môžeš urobiť?`