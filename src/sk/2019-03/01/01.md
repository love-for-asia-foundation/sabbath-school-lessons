---
title:  Boh a stvorenstvo
date:   29/06/2019
---

### Texty na tento týždeň 
1. Mojžišova 1–3; Sk 17,28; Žalm 148; Ž 24,1; 1Moj 4,1–9; Mat 22,37–39; Zj 14,7 

> <p>Základný text</p> 
> Ten, čo utláča biedneho, potupuje svojho Tvorcu, ctí ho však ten, kto sa nad chudobným zľutúva. (Prísl 14,31) 

Stalo sa ti už, že si niečo zhotovoval alebo vyrábal – jedlo či darček –, ale napokon človek, ktorému to bolo určené, danú vec odmietol alebo zničil? Ak áno, potom aspoň sčasti, v malom náznaku rozumieš, čo Boh prežíval, keď stvoril náš svet a daroval ľuďom život – a potom videl, ako je jeho stvorenstvo postupne ničené hriechom.

Biblia ukazuje, že Boh stvoril svet veľmi starostlivo a stvoril ho „veľmi dobre“. V zázname 1. a 2. kapitoly 1. Mojžišovej knihy môžeme pozorovať, čo Boh prežíval a cítil v súvislosti so svojím stvorením. V tomto kontexte by sme mali vnímať príbeh o páde do hriechu v 1. Mojžišovej 3 a Boží žiaľ nad konaním ľudí, ktorých stvoril.

Dôležité však je, že náš svet je neustále objektom Božej lásky, a to aj napriek tisícročiam hriechu, násilia, nespravodlivosti a otvorenej vzbury. A čo je ešte dôležitejšie, Boh nielenže začal uskutočňovať plán na vykúpenie a znovustvorenie sveta, ale ako svojim nasledovníkom nám dal aj úlohu pri napĺňaní tohto veľkého plánu. Sme teda nielen prijímateľmi jeho milosti, ale aj Božími spolupracovníkmi na šírení tejto milosti. Boh nám zveril svätú a veľkolepú zodpovednosť!