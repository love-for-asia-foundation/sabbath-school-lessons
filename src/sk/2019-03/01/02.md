---
title:  Boh Stvoriteľ
date:   30/06/2019
---

> <p></p>
> 26Boh povedal: Utvorme človeka na svoj obraz, na svoju podobu. Nech ľudia vládnu nad morskými rybami, nebeským vtáctvom, dobytkom, nad celou zemou a nad všetkými plazmi, čo sa hýbu po zemi. 27Boh stvoril človeka na svoj obraz; na Boží obraz ho stvoril. Stvoril ich ako muža a ženu. 28Boh ich požehnal a povedal im: Ploďte sa a množte sa, naplňte zem a podmaňte si ju! Panujte nad morskými rybami, nad nebeským vtáctvom a nad všetkou zverou, čo sa pohybuje na zemi!  (1Moj 1,26–28)

Tento svet, všetok život na ňom, náš vlastný život a to, čo s ním robíme, životy ľudí okolo nás a naše vzťahy s nimi – to všetko má svoj počiatok u Boha, lebo „v ňom žijeme, hýbeme sa a sme“ (Sk 17,28).

Práve takto sa začína príbeh Biblie: „Na počiatku stvoril Boh nebo a zem.“ (1Moj 1,1) Skutočnosť, že Boh tvoril svojím slovom, ukazuje na jeho nepredstaviteľnú moc.

Súčasne treba povedať, že Boh netvoril odniekiaľ z diaľky, nezúčastnene. Naopak, bol v procese stvorenia veľmi dôverne prítomný – a to predovšetkým v súvislosti so stvorením prvého človeka (pozri 1Moj 2,7).

`Uvažuj o príbehu stvorenia prvých ľudských bytostí, ako je zaznamenaný v 1Moj 1,26–31. Ktoré významné skutočnosti sa z tohto príbehu dozvedáš o Bohu? Čo dôležité hovorí tento príbeh o ľuďoch?`

Je všeobecnou skutočnosťou, že o Bohu sa môžeme veľa dozvedieť pozorovaním prírody a hľadaním zábleskov Stvoriteľa v jeho stvorení. Zároveň platí, že prostredníctvom nášho chápania Boha môžeme objavovať, aký zámer vložil Boh do svojho stvorenia. Ak je napríklad Boh Bohom poriadku, potom môžeme predpokladať, že nájdeme určité usporiadanie aj v jeho stvorení. Ak veríme, že Boh je tvorivou bytosťou, nemalo by nás prekvapiť obrovské množstvo príkladov jeho kreativity vo svete, ktorý stvoril.

Podobne veríme, že Boh je Bohom vzťahov. Vzťahy preto tvoria základ toho, ako Boh usporiadal svet. Každá časť stvorenstva je v nejakom vzťahu k zvyšku stvorenia. Boh stvoril zvieratá v určitom vzťahovom súlade. Aj ľudia sú stvorení do vzťahov – voči Bohu, voči sebe navzájom a voči celému ostatnému stvorenstvu.

Hoci naše chápanie Boha je v mnohom obmedzené, na základe toho, ako vnímame Boží charakter, by sme mali nanovo zvážiť, ako by mal svet vyzerať podľa Božieho plánu.

`Ako nám môže pomôcť lepšie rozumieť svetu, ak si uvedomíme, že svet odzrkadľuje Boží charakter – a to aj napriek zrejmým ničivým následkom hriechu?`