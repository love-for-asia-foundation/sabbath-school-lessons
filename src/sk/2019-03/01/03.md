---
title:  Dokonalý svet
date:   01/07/2019
---

> <p></p>
> Boh videl, že všetko, čo utvoril, bolo veľmi dobré. Bol večer a bolo ráno, šiesty deň.  (1Moj 1,31)

Hoci mnohé si nevieme predstaviť, pri uvažovaní o Edene sa nám môže cnieť za dokonalým domovom. Stručný opis toho, čo pre Adama a Evu pripravil Boh, v nás vyvoláva túžbu byť tam a okúsiť to.

Zdá sa, že pocit uspokojenia a naplnenia prežíval aj Boh: „Boh videl, že všetko, čo utvoril, bolo veľmi dobré.“ (1Moj 1,31a) Bohom stvorený svet bol nádherný a súčasne funkčný. Išlo o niečo naozaj výnimočné. Celý svet bol naplnený životom a farbami. Bolo v ňom všetko potrebné na to, aby život prosperoval a prekvital. Aj preto sa Boh na chvíľu zastavil a kochal sa krásou sveta, ktorý stvoril.

`Prečítaj si text Prvej knihy Mojžišovej 1. Ako rozumieš opakovaniu slov „Boh videl, že je to dobré“? Pozri 1Moj 1,4.10.12.18.21.25 a 31.`

Hoci Biblia bola napísaná až po páde človeka do hriechu, nachádzame v nej množstvo textov, ktoré sú oslavou prírody a stvoreného sveta (pozri napríklad Jób 38–41 a Žalm 148). Je dôležité uvedomiť si, že tieto texty nie sú napísané len ako pohľad do minulosti, na svet pred pádom do hriechu. Naopak, sú písané v prítomnom čase a oslavujú dobrotu, ktorú stále môžeme pozorovať v našom svete.

Aj Ježiš používal príklady z prírody na opísanie Božej dobroty a starostlivosti (pozri napríklad Mat 6,26.28–30). Svojich poslucháčov tým viedol k závislosti od Boha a k vďačnosti za jednoduché dary, ktoré nás obklopujú zázrakmi. Keď otvoríme dokorán oči a budeme žasnúť nad divmi stvorenia, uvedomíme si, že sú určené pre nás ako dar nášho Stvoriteľa. A tak aj uprostred skúšok a ťažkostí môže byť naše srdce naplnené vďačnosťou a sklonením sa pred Darcom.

Ako adventisti siedmeho dňa obdivujeme dokonalosť stvorenia a zároveň očakávame príchod Božieho kráľovstva. Uvedomujeme si, že všetka nádhera, krása, radosť a dobrota, ktoré môžeme vo svete vidieť, sú len náznakom toho, aký bol náš svet kedysi a aký raz znova bude.

`Čo na svete okolo seba obdivuješ najviac? Ako ti krása prírody pomáha lepšie spoznávať a chápať Hospodina?`