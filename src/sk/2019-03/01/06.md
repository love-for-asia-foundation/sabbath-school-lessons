---
title:  Spleť medziľudských vzťahov
date:   04/07/2019
---

> <p></p>
> Boháč a bedár sa v niečom stretajú: obaja sú dielom Hospodina.  (Prísl 22,2)

Následky hriechu sa začali veľmi rýchlo prejavovať a rozširovať v celej ľudskej rodine. Žiarlivosť, závisť, nepochopenie a hnev postupne rástli, až vyústili do prvej vraždy. Keď sa Boh pýtal Kaina na jeho hriech, odpoveď bratovraha vyznela priam ironicky: „Som azda strážcom svojho brata?“ (1Moj 4,9) Odpoveď na prvotnú Božiu otázku môžeme pomerne dobre odhadnúť: „Áno, presne tak, si strážcom svojho brata.“

`Uvažuj o texte Prísl 22,2. Ako rozumieš tomuto jednoduchému výroku? Čo tento text hovorí o podstate medziľudských vzťahov?`

Každý človek, s ktorým sa stretneme, je Božím stvorením, utvoreným na Jeho obraz. Každý človek je súčasťou siete vzťahov, ktoré nás spájajú s ostatným stvorením – a to aj napriek zjavnej rozdrobenosti a porušenosti. „Všetci sme navzájom prepletení v sieti človečenstva. Zlo, ktoré postihne ktorúkoľvek časť veľkej ľudskej rodiny, ohrozuje všetkých.“ (MH 345; CZ 245) Či sa nám to páči alebo nie, vďaka tejto vzájomnej prepojenosti máme Bohom danú zodpovednosť nielen voči Bohu, ale aj jeden voči druhému (pozri Mat 22,37–39).

V Písme sa opakovane zdôrazňuje, že Boh je náš Stvoriteľ. Skutočnosť, že Boh je Stvoriteľ, je napríklad dôvodom na pripomínanie si soboty (pozri 2Moj 20,11) a uctievanie Boha v čase konca (pozri Zj 14,7). Táto skutočnosť je zároveň primárnou motiváciou pre starostlivosť o druhých a pre záujem o tých, ktorí v živote nemajú také šťastie ako my.

Náš spoločný pôvod je v Bohu. To je puto, ktoré nás spája. Ktokoľvek „utláča biedneho, potupuje svojho Tvorcu, ctí ho však ten, kto sa nad chudobným zľutúva“ (Prísl 14,31). Aj tento text veľmi jasne opisuje naše vzájomné prepojenie.

Boh ako náš Stvoriteľ si robí nárok na celý náš život, vrátane nášho uctievania i našej starostlivosti a služby druhým. A hoci nám to niekedy nevyhovuje alebo nás to dokonca otravuje a zdá sa nám to náročné, stále sme „strážcami nášho brata“.

`Prečo sa podľa teba v Biblii tak často spomína skutočnosť, že Boh je Stvoriteľ? Prečo je to dôležité? Ako by táto skutočnosť mala ovplyvňovať náš vzťah k druhým ľuďom?`