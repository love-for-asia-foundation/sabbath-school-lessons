---
title:  Podnety na zamyslenie
date:   13/09/2019
---

Prečítaj si kapitolu „Vznešený cieľ“ z knihy Skutky apoštolov a kapitolu „Ukončená milosť“ z knihy Veľký spor vekov.

„Keď Boží hlas zmení údel vykúpených, strašné bude prebudenie tých, čo vo veľkom životnom zápase stratili všetko. Vtedy, keď Boh ponúkal svoju milosť, satan ich oslepil a oklamal a oni obhajovali svoj hriešny život. Bohatí boli pyšní, že majú viac než tí, ktorým sa zbohatnúť nepodarilo. Bezbožní ľudia však svoje bohatstvo získali prestupovaním Božích prikázaní. Nenasycovali hladných, neodievali nahých, nekonali spravodlivo, obchádzali milosrdenstvo. ... Stali sa otrokmi pozemského bohatstva i svetských radostí a nesnažili sa zbohatnúť podľa Božej vôle. Preto sa ich život skončil prehrou. Z radostí a zábav im zostane horký blen a ich poklady stratia akúkoľvek cenu. Čo po celý život budovali, sa v okamihu zrúti.“ (GC 654; VSV 468)

„Veľký spor medzi dobrom a zlom sa skončil. Nieto už hriechu ani hriešnikov. Celý vesmír je čistý. V celom nekonečnom stvorení vládne súlad a šťastie. Od toho, ktorý všetko stvoril, prúdi život, svetlo, blaho do všetkých strán bezmedzného priestoru. Od najmenšieho atómu až po najväčšie vesmírne telesá, všetko živé i neživé v neskonalej kráse a v dokonalej radosti hlása, že Boh je láska.“ (GC 678; VSV 485)

**Námety na spoločné uvažovanie**

`1.	Ako by ste na základe toho, čo sme študovali tento týždeň, ukázali, že na živote tu a teraz záleží? Porovnajte to s názormi tých ľudí, ktorí sú presvedčení, že nám nemusí záležať na tomto živote a svete, lebo Boh napokon všetko zničí a začne odznova. Ako a prečo by sme si mali dávať pozor, aby sme nádej na nový a dokonalý svet nepoužívali ako ospravedlnenie toho, že zanedbávame ľudí v núdzi? A čo je úplne najdôležitejšie, ako sa môžeme uistiť, že my sami nepatríme medzi tých, ktorí prostredníctvom zneužívania nádeje na budúci život spôsobujú bolesť a utrpenie druhým ľuďom?`

`2.	Na základe nášho chápania biblických proroctiev očakávame, že pred príchodom Ježiša Krista bude rásť zlo, utrpenie a bolesť. Keď sa to deje, často odkazujeme na text Matúš 24. Ako by sme mali tieto tragédie vidieť vo svetle textov u Matúša 25?`

**Zhrnutie**

Náš Boh nedovolí, aby zlo trvalo večne. Naplnenie obrovskej nádeje na Kristov príchod, o ktorej hovorí Písmo, ukončí zlo, urovná nespravodlivosť a prinesie nový svet podľa pôvodného Božieho zámeru. Táto nádej stojí na Ježišovom vzkriesení, premieňa nás, dáva nám odvahu slúžiť Bohu a ľuďom a takto očakávať Kristov návrat.