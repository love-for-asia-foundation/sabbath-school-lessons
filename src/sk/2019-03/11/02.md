---
title:  „Až dokedy?“
date:   08/09/2019
---

> <p></p>
> 9Keď [Baránok] otvoril piatu pečať, videl som pod obetným oltárom duše zabitých pre Božie slovo a pre svedectvo, ktoré vydávali. 10Tí zakričali mohutným hlasom: Kedy už, svätý a pravdivý Vládca, vykonáš súd a pomstíš našu krv na tých, čo bývajú na zemi?  (Zj 6,9.10)

> <p></p>
> 18Usudzujem totiž, že utrpenia terajšieho času sa nedajú ani porovnať s budúcou slávou, ktorá sa má na nás zjaviť. 19Lebo stvorenstvo túžobne očakáva zjavenie Božích synov. 20Stvorenstvo nebolo totiž podrobené pominuteľnosti dobrovoľne, ale skrze toho, ktorý ho podrobil. Trvá však nádej, 21 že aj samo stvorenstvo bude oslobodené z otroctva skazy do slobody a slávy Božích detí. 22Vieme totiž, že všetko stvorenstvo až podnes spoločne vzdychá a spoločne trpí pôrodné bolesti.  (Rim 8,18–22)

Biblia opakovane zaznamenáva volanie Božieho ľudu, aby Hospodin zasiahol. Najčastejšie toto volanie zaznieva v časoch zotročenia, vyhnanstva, útlaku, chudoby alebo inej nespravodlivosti či tragédie. Otroci v Egypte, zajatci v Babylone a mnoho ďalších utláčaných a trpiacich volalo (a volá) k Bohu, aby pohliadol na ich utrpenie, aby si vypočul ich nárek a aby zjednal nápravu krívd, ktoré ich postihli. V Biblii zároveň nachádzame množstvo príkladov Božieho konania, ktorým zachránil a obnovil svoj ľud a súčasne sa pomstil jeho utláčateľom a nepriateľom.

Takáto pomoc alebo záchrana však väčšinou trvala len obmedzený čas, kým opäť z rôznych príčin nedošlo k ďalším problémom a tragédiám. Proroci opakovane poukazovali na budúci, konečný zásah, keď Boh definitívne ukončí zlo a pozdvihne utláčaných. U prorokov však nachádzame aj opakované volanie: „Až dokedy, ó Pane?“ Anjel Hospodinov napríklad kladie otázku v súvislosti s vyhnanstvom Izraelitov: „Hospodin zástupov, dokedy sa nechceš zmilovať nad Jeruzalemom a nad judskými mestami, na ktoré sa hneváš už sedemdesiat rokov?“ (Zach 1,12)

V žalmoch často zaznieva nárek nad tým, že kým bezbožníci zažívajú prosperitu a šťastie, spravodliví sú utláčaní, zneužívaní a chudobní. Žalmisti opakovane prosia o Boží zásah a sú presvedčení, že svet dnes nevyzerá tak, ako ho Boh stvoril a aký ho Boh chce mať. Preto aj oni pokračujú vo volaní prorokov a utláčaných. „Dokedy, Hospodin...?“ (pozri napríklad Ž 94,3–7).

V určitom zmysle majú oveľa väčší problém vyrovnať sa s nespravodlivosťou tí, čo veria v spravodlivého Boha, ktorý túži nastoliť spravodlivosť pre všetkých svojich nasledovníkov. Boží ľud bude vždy prežívať určitú mieru frustrácie z toho, koľko zla je na svete. A zdanlivá Božia pasivita je zdrojom ďalšieho napätia a neistoty. Práve to je dôvod, prečo niekedy proroci kladú také tvrdé a nepríjemné otázky: „Dokedy ešte budem volať o pomoc, Hospodin, a ty ma nevypočuješ? Volám na teba: Násilie!, ale nepomáhaš.“ (Hab 1,2)

Podobné volanie zaznieva aj v Novej zmluve, kde sa dokonca o celom stvorenstve hovorí, že „vzdychá a spoločne trpí pôrodné bolesti“ v očakávaní oslobodenia z otroctva skazy (pozri Rim 8,18–20). A napokon, v Zjavení počujeme volanie: „Kedy už, svätý a pravdivý Vládca...?“ (6,10), ktoré zaznieva v súvislosti s tými, čo boli umučení pre svoju vieru v Boha. Je to vlastne volanie k Bohu, aby zasiahol v prospech svojho utláčaného a prenasledovaného ľudu.

`Uvažuj o podobenstve zaznamenanom u Lukáša 18,1–8. Čo tu Ježiš hovorí o Božej reakcii na opakované volanie a modlitby svojho ľudu, aby konal v jeho prospech? Ako toto volanie k Bohu súvisí s potrebou mať vieru? Aké skúsenosti máš ty sám s volaním k Bohu?`