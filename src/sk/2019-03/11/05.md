---
title:  Nádej na súd
date:   11/09/2019
---

> <p></p>
> Aj takáto márnosť sa deje na zemi: sú spravodliví, ktorým sa vodí, akoby robili skutky svojvoľníkov, a sú svojvoľníci, ktorým sa vodí, akoby robili skutky spravodlivých. Povedal som: aj toto je márnosť!  (Kaz 8,14)

> <p></p>
> 13Slovo na záver všetkého, čo si počul: Boha sa boj a jeho prikázania zachovávaj, lebo toto je povinnosť každého človeka! 14Boh predvolá na súd každý čin, všetko, čo je skryté, či je to dobré, alebo zlé.  (Kaz 12,13.14)

`Uvažuj o texte Kazateľ 8,14. Ako by si vlastnými slovami vyjadril jasnú a mocnú realitu, o ktorej sa píše v tomto verši? Čo to pre teba znamená?`

Pre každého človeka je ťažké vyrovnať sa s utrpením, útlakom a rôznymi tragédiami. Oveľa ťažšie je však znášať skryté utrpenie, ktorého zmyslu nerozumieme a okolie si ho nevšíma. Vedomie, že naše utrpenie nemá žiadny zmysel, môže byť ešte ťažšie, než to, čo stálo na počiatku nášho utrpenia. Svet, v ktorom neexistuje záznam o utrpení a ani konečné nastolenie spravodlivosti, je vo svojej podstate krutý a absurdný. To je aj dôvod, prečo ateistickí pisatelia v dvadsiatom storočí nariekali nad tým, čo považovali za „absurditu“ stavu ľudstva. Bez nádeje na spravodlivosť, bez nádeje na súd a bez nádeje na nápravu by náš svet bol naozaj absurdným miestom vo vesmíre.

Ale volanie vo verši Kazateľ 8,14 nie je vyjadrením celej pravdy. Na konci svojho hľadania sa Šalamún dostáva k dôležitému poznaniu. Uprostred náreku o márnosti a nezmyselnosti napokon hovorí v podstate toto: Ale moment, Boh predsa príde súdiť, takže nie je všetko márne. V skutočnosti možno povedať, že na všetkom a na každom záleží.

`Uvažuj o texte Kazateľ 12,13.14. Čo tieto verše hovoria o dôležitosti všetkého nášho konania?`

Nádej na súd vychádza z toho, čo človek verí o podstate Boha, života a sveta, v ktorom žijeme. V Biblii zaznieva jasné posolstvo o tom, že žijeme vo svete, ktorý Boh stvoril a miluje. Zároveň sa z nej dozvedáme, že svet sa síce zvrhol, ale Boh v ňom prostredníctvom života, smrti a vzkriesenia Ježiša Krista uskutočňuje svoj plán obnovy a nového stvorenia. Boží súd je kľúčovým prvkom nápravy sveta. Pre tých, ktorí na tomto svete okúsili toľko zla a utrpenia – pre všetkých utláčaných, týraných, vytláčaných na okraj, zneužívaných a vykorisťovaných – je zasľúbenie o súde dobrou správou.

`Čo pre teba znamená poznanie, že jedného dňa sa – pre nás nepredstaviteľným spôsobom – predsa len uskutoční a nastolí všetka spravodlivosť, po ktorej tak veľmi túžime? V čom je pre teba toto zasľúbenie nádejou?`