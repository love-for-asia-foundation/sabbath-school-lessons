---
title:  Už žiadne slzy a žiadna bolesť
date:   12/09/2019
---

> <p></p>
> 1Videl som nové nebo a novú zem, lebo prvé nebo a prvá zem sa pominuli a ani mora už niet. 2A videl som, ako z neba od Boha zostupuje sväté mesto, nový Jeruzalem, pripravené ako nevesta ozdobená pre svojho ženícha. ... 4Zotrie im z očí každú slzu a smrť už viac nebude, ani smútok, ani nárek, ani bolesť už nebude, lebo čo bolo skôr, sa pominulo. 5A ten, čo sedel na tróne, povedal: Hľa, všetko tvorím nové. A dodal: Napíš, že tieto slová sú verné a pravdivé.  (Zj 21,1–5)

`Prečítaj si texty Zjavenie 21,1–5 a 22,1–5. Pokús sa predstaviť si, ako bude vyzerať život vo svete, ktorý je v týchto veršoch opísaný. Prečo je ťažké predstaviť si svet bez hriechu, smrti, bolesti a sĺz?`

Biblické opisy nášho života po ukončení hriechu a jeho dôsledkov sú nepochybne nádherné a veľkolepé. Asi len ťažko si dokážeme predstaviť takýto svet. Veď aj uvedené verše hovoria skôr o tom, čo v novej realite nebude, než čo tam bude. Keďže náš hriechom poznačený svet je všetko, čo poznáme, je ťažké predstaviť si život bez bolesti a utrpenia, smrti a strachu, nespravodlivosti a chudoby.

Nielenže tam nebude zlo a jeho dôsledky, ale biblický opis prináša aj niečo, čo sa nás osobne doslova dotýka: „Zotrie im z očí každú slzu...“ (Zj 21,4) Keď hovoríme o zachránených, Božie milosrdenstvo voči tým, čo počas dejín trpeli, dosiahne v tejto jedinej vete svoj vrchol. Boh nielen ukončí utrpenie všetkých spasených, ale aj osobne zotrie ich slzy.

Zničení a poznamenaní životom v hriechu a svetom nespravodlivosti a tragédie môžeme v knihe Zjavenie uvidieť náznaky toho, ako bude vyzerať proces uzdravenia pre všetkých nás, ktorí sme obeťami hriechu v jeho mnohých podobách. Keď Ján opisuje strom života, vysvetľuje, že „prináša dvanásť ráz ovocie, každý mesiac dáva svoje ovocie i lístie stromu na uzdravenie národov“ (Zj 22,2). Aj takýmto spôsobom je vyjadrené, že Boh nám rozumie a súcití so všetkými, čo majú bolestnú skúsenosť s hriechom a následkami zla vo svete. Božím plánom je znovu stvoriť náš svet, čo v sebe zahŕňa aj obnovu a uzdravenie každého z nás.

Dovtedy by sme sa mali usilovať o to, aby sme v Kristovi vykonali svoj diel, nech už je akokoľvek chabý a malý, aby sme slúžili tým okolo nás, ktorí potrebujú to, čo im môžeme ponúknuť. Nech už je to čokoľvek – povzbudivé slovo, teplý pokrm, lekárska pomoc, poskytnutie odevu alebo poradenstva – mali by sme to robiť ochotne, obetavo a s láskou, ktorú Ježiš preukazoval počas svojho života.

`Situácia vo svete sa zo dňa na deň zhoršuje, a to aj napriek nášmu úsiliu. Ježiš to vedel. Nebránilo mu to však v tom, aby slúžil druhým ľuďom. A nemalo by to zastaviť v službe druhým ani nás. Čo môžeš práve dnes urobiť pre niekoho vo svojom okolí, kto je v núdzi a potrebuje pomoc?`