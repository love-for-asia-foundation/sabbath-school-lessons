---
title:  Nádej vzkriesenia
date:   10/09/2019
---

> <p></p>
> 12Keď sa teda hlása, že Kristus bol vzkriesený z mŕtvych, ako potom niektorí z vás hovoria, že niet zmŕtvychvstania? 13Veď ak niet zmŕtvychvstania, ani Kristus nebol vzkriesený. 14Ak však Kristus nebol vzkriesený, potom je márne naše kázanie a márna je aj vaša viera. 15Tak by sa zistilo, že sme falošní Boží svedkovia, lebo sme svedčili proti Bohu, že vzkriesil Krista, ktorého nevzkriesil, ak mŕtvi naozaj nevstávajú z mŕtvych. ... 19Ak iba v tomto živote máme nádej v Kristovi, sme najbiednejší zo všetkých ľudí.  (1Kor 15,12–19)

Kresťanská nádej na druhý Ježišov príchod nie je len zameraním sa na svetlú budúcnosť. Prví kresťania videli v telesnom vzkriesení Krista pevný základ pre realitu jeho návratu. Veď ak sa mohol vrátiť z mŕtvych, čoho boli sami svedkami, potom sa určite vráti späť, aby dokončil svoje dielo záchrany, ukončil hriech a jeho pôsobenie a obnovil svet (pozri 1Kor 15,22.23).

Apoštol Pavol videl vo vzkriesení kľúčový prvok adventnej nádeje. Pavol bol ochotný staviť celé svoje kázanie a učenie na najväčší zázrak Ježišovho príbehu: „Ak však Kristus nebol vzkriesený, márna je vaša viera...“ (1Kor 15,17) Aj z toho vidieť, aké dôležité je vzkriesenie pre našu nádej.

`Uvažuj o texte 1Kor 15,12–19. Ako by si vlastnými slovami vysvetlil svojmu priateľovi, ktorý sa zaujíma o vieru, prečo je pravda o vzkriesení taká významná pre kresťanskú nádej?`

Vydávanie svedectva o vzkriesenom Kristovi zmenilo prvých učeníkov. Ako sme už hovorili, Ježiš vyslal svojich učeníkov, aby kázali a sprítomňovali Božie kráľovstvo (pozri Mat 10,5–8). Ježišova smrť však otriasla ich odvahou a zničila ich nádeje. Keď ich neskôr vyslal vzkriesený Ježiš (pozri Mat 28,18–20) a zmocnil zoslaný Svätý Duch (pozri Sk 2,1–4), pustili sa do diela, ktoré postupne menilo celý svet.

Prví kresťania boli oslobodení od strachu zo smrti, preto odvážne žili a hlásali Ježišovo meno (pozri napríklad 1Kor 15,30–31). Zlo, ktoré prináša smrť, je tým istým zlom, ktoré prináša utrpenie, nespravodlivosť, chudobu a útlak v najrôznejších podobách. Ale vďaka Ježišovi a jeho víťazstvu nad smrťou sa všetko toto skončí. „Ako posledný nepriateľ bude zničená smrť...“ (1Kor 15,26)

`Dnes platí, že nech komukoľvek pomôžeme, napokon predsa len zomrie. Čo ti táto krutá pravda hovorí o tom, aké dôležité je, aby všetci mohli poznať nádej, ktorá je založená na smrti a vzkriesení Ježiša Krista?`