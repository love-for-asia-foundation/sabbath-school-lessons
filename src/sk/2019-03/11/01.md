---
title:  Adventná nádej v praktickom živote
date:   07/09/2019
---

### Texty na tento týždeň
Luk 18,1–8; Matúš 24–25; 1Kor 15,12–19; Kaz 8,14; 12,13.14; Zj 21,1–5; 22,1–5

> <p>Základný text</p>
> A tak, bratia moji milovaní, buďte pevní, neochvejní, buďte stále horlivejší v Pánovom diele, veď viete, že vaša námaha nie je márna v Pánovi.  (1Kor 15,58)

Ježiš predstavil Božie kráľovstvo ako prítomnú realitu, ktorá môže byť našou každodennou skúsenosťou. Svojich učeníkov vyslal, aby túto skutočnosť oznamovali a sprítomňovali prostredníctvom hlásania evanjelia a služby druhým. Mali zadarmo dávať, tak ako zadarmo dostali (pozri Mat 10,5–8). 

Ježiš však veľmi jasne vysvetľoval aj to, že jeho kráľovstvo je úplne iné ako všetky ostatné kráľovstvá, lebo „nie je z tohto sveta“ (Ján 18,36), a že v plnosti má ešte len prísť. Ježišovým vtelením, jeho službou, smrťou a vzkriesením bolo Božie kráľovstvo uvedené na svet. Ježiš sa však pozeral aj smerom do budúcnosti, do času, keď jeho kráľovstvo úplne nahradí kráľovstvá tohto sveta a Boh bude vládnuť svojou dokonalou vládou.

Podľa definície sme ako adventisti – teda tí, čo očakávajú príchod Kráľovstva – ľuďmi nádeje. Táto nádej sa však netýka len budúceho nového sveta. Kým sa s nádejou pozeráme do budúcnosti, rovnaká nádej nám pomáha premieňať súčasnosť. Každý deň žijeme nádejou na budúcnosť a svojím konaním sa usilujeme prinášať zmenu, ktorá je v súlade s naším očakávaním budúceho sveta.