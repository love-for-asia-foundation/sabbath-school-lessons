---
title:  Vplyv našej nádeje
date:   09/09/2019
---

> <p></p>
> 34Potom kráľ povie tým po pravici: Poďte, požehnaní môjho Otca, zaujmite kráľovstvo, ktoré je vám pripravené od založenia sveta. 35Lebo som bol hladný a dali ste mi jesť, bol som smädný a dali ste mi piť, prišiel som ako cudzinec a prichýlili ste ma, 36bol som nahý a priodeli ste ma, bol som chorý a navštívili ste ma, bol som vo väzení a prišli ste za mnou.  (Mat 25,34–36)

Náboženstvo často čelí kritike, že má tendenciu veriacich odpútavať od života tu a teraz a smerovať ich k akémusi lepšiemu živote po živote. Podľa kritikov zameranie sa na imaginárny, budúci svet vedie ľudí k posvätenému úniku, čo spôsobuje, že z nich spoločnosť a svet nemajú žiadny alebo len malý úžitok. Súčasne treba povedať, že kresťania sa takémuto obrazu nebránili, niekedy ho dokonca sami rozvíjali, kázali o ňom a sami sa takýmito postojmi riadili.

A samozrejme, existujú obludné príklady mocných vládcov, ktorí chudobným a utláčaným hovorili, aby jednoducho prijali svoj smutný osud, ktorý sa zmení až pri príchode nimi očakávaného Božieho kráľovstva.

Áno, náš svet je poznačený hriechom a v mnohom je skutočne mizerným miestom na život a nie je nič zlé na tom, že túžime po čase, keď Boh urobí nápravu, urobí koniec nespravodlivosti, bolesti a smútku a súčasný zmätok nahradí svojou slávnou a spravodlivou vládou. Veď napokon, bez tejto nádeje a bez tohto zasľúbenia by sme nemali žiadnu nádej.

Vo svojom kázaní o konci sveta (pozri Matúš 24 a 25) Ježiš venoval prvú polovicu svojho príhovoru podrobnostiam súvisiacim s ťažkými okolnosťami a s podmienkami, za ktorých by sa dalo z daného stavu vecí vyviaznuť. Pri tejto príležitosti dokonca povedal: „A keby tie dni neboli skrátené, nikto by sa nezachránil...“ (Mat 24,22) To všetko môžeme však vnímať skôr ako úvod k Ježišovmu vysvetleniu dôležitosti týchto Božích zasľúbení. Ak totiž zameriame kresťanskú nádej a naše vyhliadky do budúcnosti výhradne – alebo v prvom rade – na to, ako „uniknúť“, potom nám unikne oveľa hlbší zmysel Ježišových slov.

`Prečítaj si text 24. a 25. kapitoly Matúšovho evanjelia. Pokús sa vyjadriť hlavné myšlienky tohto Ježišovho kázania. Ako by si zhrnul Ježišove pokyny, ako by sme mali žiť počas nášho čakania na Jeho návrat?`

Naša viera a predstava o tom, ako bude vyzerať budúcnosť, má obrovský vplyv na spôsob nášho života. Zdravá dôvera v Božie zasľúbenia súvisiace s budúcnosťou nášho sveta by mala podstatne ovplyvniť našu aktívnu zaangažovanosť a mala by viesť k bohatšiemu a hlbšiemu životu, ktorý prináša pozitívne zmeny do života iných ľudí.

`Aký vplyv na náš život môže a má mať nádej a zasľúbenie o Ježišovom návrate? Ako s tým súvisí naša pomoc ľuďom v núdzi?`