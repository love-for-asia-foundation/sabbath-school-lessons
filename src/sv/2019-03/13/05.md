---
title: Nåd inom församlingen
date: 25/09/2019
---

I början av Jobs bok pekar Gud på Job och hans trohet mot honom som ett exempel på den godhet som Gud visar i hur han behandlar den fallna mänskligheten (se Job 1:8). Det är märkligt att Gud tillåter sitt rykte att vara beroende av hur hans folk lever sina liv på jorden. Men Paulus utvidgade denna tilltro som Gud har till några av sina ”heliga” till att omfatta församlingen: ”Nu skulle härskarna och makterna i himlarymderna genom kyrkan få kunskap om Guds vishet i hela dess mångfald” (Ef. 3:10). 

`Läs Ef. 2:19. Vad tror du ingår i beskrivningen om församlingen som Guds hushåll? Hur bör denna beskrivning påverka den organiserade församlingens verksamhet?`

I varje gemenskap eller organisation återspeglar dess sätt att handskas med sina medlemmar gruppens grundläggande värderingar. Som Guds familj, Kristus kropp och Andens gemenskap har församlingen den högsta kallelsen att leva ut och leva upp till: ”Gud är inte oordningens Gud utan fridens” (1 Kor. 14:33). 

Värderingar som rättvisa, nåd och kärlek, så som Gud visat dem, bör styra allt som händer i en församling. Från lokala församlingar till det världsvida samfundet bör dessa principer vägleda församlingsledarna när de fattar beslut och har omsorg om ”dessa minsta” i gemenskapen. De borde också leda vårt sätt att lösa tvister som ibland uppstår bland medlemmarna. Om vi inte kan handskas med våra egna med rättvisa och värdighet, hur kan vi då göra det med andra?

När samfundsorganisationen anställer människor borde den vara en generös arbetsgivare som värdesätter människor mer än något annat och arbetar mot orättvis behandling av medlemmar. Kyrkor bör vara säkra platser där alla medlemmar gör vad de kan för att skydda de sårbara. Som vi ser i den tidiga församlingen bör medlemmarna vara särskilt beredda att stödja dem i deras församlingsfamilj som lider eller behöver något.

Jesus gav detta som en befallning och sade att det inte bara skulle förvandla de troendes gemenskap utan också visa hur verklig deras tro var för åskådarna: ”Ett nytt bud ger jag er: att ni skall älska varandra. Så som jag har älskat er skall också ni älska varandra. Alla skall förstå att ni är mina lärjungar om ni visar varandra kärlek” (Joh. 13:34, 35).