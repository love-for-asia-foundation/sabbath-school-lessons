---
title: Att nå människor
date: 24/09/2019
---

Diskussionerna i församlingen tycks ibland kretsa mycket kring det skenbara behovet att välja mellan socialt arbete och evangelisation, antingen välgörenhet eller vittnande, antingen rättvisa eller evangelisation. Men när vi bättre förstår bådadera och ser på Jesus egen verksamhet bryts skillnaderna ner, och vi inser att predika evangelium och arbeta för att hjälpa andra är nära sammankopplade.

I ett av sina mest kända uttalanden förklarade Ellen White detta så här: ”Det är bara Kristi metod som kan ge verklig framgång när det gäller att nå människor. Frälsaren umgicks med människor som en som ville deras bästa. Han visade dem medkänsla, hjälpte dem i deras behov, och vann deras förtroende. Sedan bad han dem: ’Följ mig’ …

Vi borde hjälpa de fattiga, sköta om de sjuka, trösta de sörjande, undervisa de okunniga, instruera de oerfarna. Vi borde gråta med dem som gråter, och glädja oss med dem som är glada” (Ellen White: _Hälsa för hela människan_, s. 78).

Som vi sett är dessa två aktiviteter i Guds rike, rättvisa och evangelisation, nära sammanknutna, inte bara i Jesus verksamhet utan också i hans första uppdrag till sina lärjungar: ”Förkunna på er väg att himmelriket är nära. Bota sjuka, väck upp döda, gör spetälska rena och driv ut demoner; ge som gåva vad ni har fått som gåva” (Matt. 10:7, 8). Kort sagt: att tjäna andra i deras behov är ett av de bästa sätten att nå ut till andra med vårt budskap. 

`Läs 1 Pet. 2:12 och Fil. 2:15. Vad säger Petrus och Paulus om goda gärningars kraft i vittnandet?`

Med en bredare förståelse av Guds goda nyheter är evangelisation inte meningsfull om kärlek för människor saknas. Texter som 1 Joh. 3:16–18 och Jak. 2:16 betonar motsägelsen i att förkunna evangelium utan att leva det. Som bäst är evangelium om hopp, räddning, omvändelse, förvandling och Guds alltomfattande kärlek ett uttryck för rättvisa.

Både evangelisation och längtan efter rättvisa kommer från insikten om Guds kärlek till de förlorade, brustna och skadade, en kärlek som också växer i våra hjärtan under Guds inflytande i våra liv. Vi väljer inte en eller annan handling utan samverkar med Gud för människor, möter deras verkliga behov och använder de resurser som Gud har anförtrott åt oss.

`Men hur kan vi se till att när vi gör gott vi då inte försummar att predika de goda nyheterna om frälsning?`