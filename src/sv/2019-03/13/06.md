---
title: Uppmuntra varandra till goda gärningar
date: 26/09/2019
---

Även om vi har de bästa motivationer och avsikter och tror att vi är på Guds och godhetens sida kan det vara svårt och nedslående att arbeta för Herren. Sorgsenheten och smärtan i vår värld är verkliga. Det är ännu en orsak till att vi behöver församlingsgemenskap. Jesus gav en förebild av den sortens stödjande gemenskap med sina lärjungar. Han sände sällan ut människor ensamma, och även när det hände skulle de snart komma samman igen och dela med sig av sina berättelser och få ny kraft och nytt mod.

`Läs Heb. 10:23–25. V. 25 är den mest kända av dessa verser, så hur bidrar de föregående verserna till vår förståelse av den? På vilka sätt kan vi uppmuntra varandra ”till kärlek och goda gärningar”?`

I nästan allt som människor gör tillsammans kan en grupp åstadkomma mer än alla de individer som arbetar var för sig. Detta påminner oss återigen om bilden av församlingen som Kristus kropp (se Rom. 12:3–6) där vi alla har olika men kompletterande roller att spela. När vi alla gör vårt bästa och låter våra inflytanden samverka kan vi i tro lita på att våra liv och vårt verk gör skillnad för evigheten.

Resultaten är viktiga när vi försöker göra det rätta – de handlar om människor och deras liv – men ibland behöver vi lita på Gud vad resultaten än blir. Ibland ser vi lite framgång när vi arbetar för att lindra fattigdom, beskydda de sårbara, befria de förtryckta och föra de röstlösas talan. Men vi har ett hopp om att arbeta för ett långt större och oundvikligen segerrikt syfte: ”Låt oss inte tröttna på att göra det som är rätt. När tiden är inne får vi skörda, bara vi inte ger upp. Så länge det finns tid skall vi därför göra gott mot alla människor, framför allt mot våra trosfränder” (Gal. 6:9, 10).

Därför är vi kallade att uppmuntra, bokstavligen inspirera till mod, varandra. Att leva ett troget liv är både glädjefyllt och svårt. Vår rättvisa Gud och vår rättvisa gemenskap är vårt största stöd och något vi inbjuder andra till.

`Vem känner du eller vet om som regelbundet arbetar för att lindra andras lidande? Hur kan du uppmuntra den personen eller gruppen i deras goda gärningar?`