---
title: En tjänande kvarleva
date: 23/09/2019
---

Den profetiska allmänna definitionen av Guds folk i den sista tiden finner vi i Upp. 12:17: de ”som håller Guds bud och har Jesu vittnesbörd” (se även Upp. 14:12).  Enligt Bibeln utmärker dessa egenskaper Guds folk i den sista delen av jordens historia. Men även i Bibelns tidigare berättelser kan vi finna andra exempel på hur en sådan kvarleva agerar och särskilt hur de tjänar andra.

`I det här avseendet är Mose ett slående exempel. Läs 2 Mos. 32:1–14. Vad är jämförelsen mellan Mose och den rest av Guds folk som beskrivs i Upp. 12:17?`

I sin vrede mot Israels folk hotade Gud att förgöra dem och flytta över löftena till Abraham om att hans efterkommande skulle bli en stor nation till endast Mose och hans familj (se 2 Mos. 32:10). 

Men det ville inte Mose. I stället hade han modet att diskutera med Gud och antydde att Herrens sätt att agera som han hotade att göra skulle ställa honom i ett dåligt ljus (se 2 Mos. 32:11–13). Men sedan går Mose vidare och riskerar sig själv i sin vädjan till Gud.

Mose hade kämpat för att leda dessa människor genom öknen. De hade klagat och gnällt nästan från den stund han ledde dem till frihet. Ändå säger Mose till Gud: ”Om du ändå ville förlåta deras synd! Utplåna annars mitt namn ur din bok!” (2 Mos. 32:32). Mose erbjuder sig att ge upp evigheten för att rädda sina medvandrare.

Vilket kraftfullt exempel på självuppoffrande medling för dem som inte förtjänade det! Vilken kraftfull symbol på hela frälsningsplanen!

”När Mose medlade för Israel var hans försagdhet borta i hans djupa intresse för och kärlek till dem som han som redskap i Guds händer hade gjort så mycket för. Herren lyssnade till hans vädjan och svarade på hans osjälviska bön. Gud hade prövat sin tjänare, testat hans trohet och kärlek till det vilsna, otacksamma folket, och Mose hade klarat prövningen storsint. Hans intresse för Israel kom inte av själviska motiv. Guds utvalda folks välgång var dyrbarare för honom än personlig ära, dyrbarare än förmånen att bli far till ett mäktigt folk. Gud var nöjd med hans trofasthet, hans rättframma hjärtlighet och hans integritet, och han gav honom som en trogen herde den stora utmaningen att leda Israel till det utlovade landet” (Ellen White: _Patriarchs and Prophets_, s. 319).

`Vad kan detta säga oss om hur vi så långt som möjligt bör handskas med de vilsna runt omkring oss?`