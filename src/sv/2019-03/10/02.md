---
title: ”Så älskade Gud…”
date: 01/09/2019
---

Joh. 3:16 säger: ”Så älskade Gud världen…” Det ursprungliga grekiska ordet är _kosmos_, som betyder ”den skapade, organiserade världen” (_The_ _SDA Bible Commentary_, vol. 5, s. 929). Versen handlar om mänsklighetens frälsning men frälsningsplanen har följder även för hela skapelsen.

`Läs Rom. 8:20–23. Vad kan detta lära oss om frälsningsplanens vidare följder?`

På ett plan handlar frälsningen naturligtvis om var och en av oss i vår personliga relation med Herren. Men det är mer än så. Rättfärdiggörelsen är faktiskt inte bara att man får syndernas förlåtelse. Den bör också handla om att Herren genom Jesus och den heliga Andens kraft skapar en ny Guds familj som bl.a. hyllar sin förlåtelse och frälsningsvisshet och vittnar för världen genom sina goda gärningar.

`Läs Joh. 3:16, 17. Hur hjälper v. 17 oss att förstå v. 16 på ett vidare sätt?`

Vi kan acceptera att Gud älskar även andra än oss. Han älskar dem vi älskar, och det gläder oss. Men han älskar även dem vi söker nå, och vår insikt om denna sanning är ofta vår motivation till att vi vill nå ut till dem. Men han älskar även dem vi känner obehag inför eller som vi till och med är rädda för. Gud älskar alla, överallt, även dem vi kanske inte tycker särskilt mycket om.

Vi kan se det t.ex. i skapelsen. Bibeln pekar ständigt på världen runt omkring oss som belägg för Guds godhet: ”Ty han låter sin sol gå upp över onda och goda och låter det regna över rättfärdiga och orättfärdiga” (Matt. 5:45). Även själva livet är en Guds gåva, och oberoende av individernas gensvar eller inställning till Gud får varje människa den gåvan.

`Hur kan detta ändra på vår inställning till andra och deras omständigheter när vi ser dem som skapade och älskade av Gud?`