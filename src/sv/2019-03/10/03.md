---
title: Medkänsla och omvändelse
date: 02/09/2019
---

Berättelserna om frälsning och den stora striden kallar oss till att bli medvetna om en sanning om livet som är grundläggande för vår förståelse av vår värld och oss själva: vi och vår värld är fallna, brustna och syndiga. Vår värld är inte som den skapades till att vara, och fastän vi fortfarande bär avbilden av den Gud som skapade oss är vi en del av världens brustenhet. Synden i våra liv är av samma natur som den ondska som orsakar så mycket smärta, förtryck och utnyttjande runt om i världen.

Därför är det rätt att vi känner för världens och våra medmänniskors sår, misströstan, sorg. Om vi inte gjorde det skulle vi vara robotar. Klagosånger i Psaltaren, Jeremias och andra profeters sorg, och Jesus tårar och medlidande visar hur naturliga denna sorts reaktioner är på världen och dess ondska, och särskilt inför dem som så ofta skadas av den ondskan.

`Läs Matt. 9:36; 14:14; Luk. 19:41, 42 och Joh. 11:35. Vad finns det i alla dessa verser som väckte Jesus medlidande? Hur kan vi få ett hjärta som är mjukt för smärtan hos dem som finns runt omkring oss?`

Vi behöver också komma ihåg att synd och ondska inte bara finns ”där borta” eller är ett resultat av någon annans brustenhet: ”Om vi säger att vi är utan synd bedrar vi oss själva, och sanningen finns inte i oss” (1 Joh. 1:8). Bibelns profeter förstod synden som en tragedi, inte bara i första hand därför att någon hade brutit mot ”reglerna”, utan därför att synden brutit relationen mellan Gud och hans folk och även att vår synd skadar också andra. Det kan hända i mindre eller större skala, men det är fortfarande samma ondska.

Själviskhet, girighet, snålhet, fördomar, likgiltighet och vårdslöshet finns i roten till allt ont i världen, orättvisa, fattigdom och förtryck. Att bekänna vår syndfullhet är ett första steg för att bemöta denna ondska, och ett första steg mot att tillåta Guds kärlek att få sin rättmätiga plats i våra hjärtan: ”Om vi bekänner våra synder är han trofast och rättfärdig, så att han förlåter oss synderna och renar oss från all orättfärdighet” (1 Joh. 1:9).

`Se på dig själv (men inte för ingående eller för länge). På vilka sätt är du brusten och en del av det större problemet? Vad är den enda lösningen och den enda platsen att söka den?`