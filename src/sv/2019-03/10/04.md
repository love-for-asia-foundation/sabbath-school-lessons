---
title: Nåd och goda gärningar
date: 03/09/2019
---

`Sammanfatta Ef. 2:8–10 med egna ord. Vad säger dessa verser oss om relationen mellan nåd och goda gärningar?`

Bibeln säger att vi bland annat skapades till att tillbe Gud och tjäna andra. Bara i vår fantasi kan vi försöka förstå hur dessa handlingar skulle vara i en syndfri miljö.

På grund av synden känner vi nu bara till den brustna och fallna världen. Till vår lycka öppnar Guds nåd, som den uttrycks och förverkligas i Jesus offer för världens synder, vägen till förlåtelse och helande. Även i denna brustna tillvaro kan våra liv därför bli mer en Guds verkstad, och han använder oss som sina medarbetare för att hela skador i andras liv (se Ef. 2:10). ”De som tar emot bör också ge vidare till andra. Från alla håll kommer det rop om hjälp. Gud kallar oss att villigt tjäna våra medmänniskor” (Ellen White: _Hälsa för hela människan_, s. 54).

Återigen: vi gör inte goda gärningar, hjälper åt de fattiga, upprättar förtryckta, eller ger hungrande människor mat för att förtjäna frälsningen eller anseende hos Gud. I Kristus har vi alla genom tron den relation till Gud vi någonsin behöver. Snarare erkänner vi att vi är både syndare och syndens offer och ändå älskade och återlösta av Gud. Medan vi fortfarande brottas med frestelser till självcentrering och girighet erbjuder Guds självuppoffrande och ödmjuka nåd en ny sorts liv och kärlek som förvandlar våra liv.

Korset visar oss det stora och fullkomliga offer som getts för oss, och vi inser att vi inte kan lägga till något till det vi får i Kristus. Men detta innebär inte att vi inte kan göra någonting som gensvar på vad vi fått i Kristus. Tvärtom, _vi behöver handla_, och vilket bättre sätt finns det att besvara den kärlek vi fått än att visa kärlek mot andra?

`Läs 1 Joh. 3:16, 17. På vilket sätt fångar dessa verser kraftfullt vad vårt gensvar på korset kan vara?`