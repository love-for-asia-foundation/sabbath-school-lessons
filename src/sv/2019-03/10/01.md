---
title: Att leva evangeliet
date: 31/08/2019
---

### Veckans huvudtexter
Rom. 8:20–23; Joh. 3:16, 17; Matt. 9:36; Ef. 2:8–10; 1 Joh. 3:16, 17; Upp. 14:6, 7.

> <p>Nyckeltext</p>
> ”Ty av nåd är ni frälsta genom tron, inte av er själva, Guds gåva är det. Det beror inte på gärningar, ingen skall kunna berömma sig. Vi är hans verk, skapade genom Kristus Jesus till att göra de goda gärningar som Gud från början har bestämt oss till” (Ef. 2:8–10). 

Så snart vi talar om Guds bud, föreskrifter eller instruktioner riskerar eller frestas vi att tänka att det vi gör på något sätt kan bidra till vår frälsning eller på annat sätt ge oss fördelar inför Gud. Bibeln talar dock upprepade gånger om för oss att vi är syndare, frälsta av Guds nåd genom Jesus och hans ställföreträdande död för oss på korset. Vad skulle vi kunna lägga till? Eller, som Ellen White har skrivit: ”Om du samlade ihop allt som är gott och heligt och ädelt och älskvärt hos människan och lade fram detta inför Guds änglar som en aktiv del i människans frälsning eller som en merit, skulle det förkastas som förräderi” (_Faith and Works_, s. 24).

Därför bör inte heller våra gärningar av nåd och medkänsla gentemot de hjälpbehövande ses legalistiskt. Tvärtom: när vi växer i vår förståelse och uppskattning av frälsningen överförs Guds kärlek och omsorg om de fattiga och förtryckta till oss som tagit emot hans nåd. Vi har fått ta emot och ska därför ge. När vi ser hur Gud har älskat oss ser vi också hur mycket han älskar andra och manar oss att älska dem också.