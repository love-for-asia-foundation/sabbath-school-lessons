---
title: Jesaja
date: 01/08/2019
---

`Läs Jes. 1:15–23; 3:13–15 och 5:7, 8. Hur skulle du beskriva profetens reaktion på det han ser i samhället runt omkring sig?`

Jesajas öppningstal, de fem första kapitlen, är en blandning av sarkastisk kritik mot den sortens samhälle som Guds folk hade blivit, varningar för en annalkande dom som svar på deras förkastelse av Gud och fortsatta synd, och erbjudande om hopp om folket vänder tillbaka till Gud och reformerar sina liv och sitt samhälle. Men kanske är den starkaste känslan i hans ord en känsla av sorg. Utifrån sin förståelse av vem Gud är och vad han vill för sitt folk klagar profeten över det som har gått förlorat, de otaliga bortglömda människor som har skadats, och den dom som ska komma över nationen.

Jesaja fortsätter med detta mönster genom sin profetiska verksamhet. Han manar folket att komma ihåg vad Gud har gjort för dem. Han ger också folket hopp om det som Gud kommer att göra för dem i framtiden. Därför borde de söka Herren nu, för denna förnyade relation med honom omfattar ånger för deras nuvarande felsteg och förändring av deras sätt att behandla andra.

I kap. 58 och 59 återgår Jesaja särskilt till hur viktig rättvisan är. Han beskriver åter ett samhälle där ”Rätten trängs tillbaka, rättfärdigheten stannar på avstånd, ärligheten snubblar på torget, redbarheten kan inte komma fram” (Jes. 59:14). Men han bekräftar också att Gud ska rädda sitt folk, Herren kommer ”som befriare” (Jes. 59:20).

I hela Jesajas bok ges en betydande del av profetens uppmärksamhet åt förkunnelsen av den kommande Messias. Han ska till slut återupprätta Guds styre på jorden och föra in rättvisa, nåd, helande och återupprättelse.

`Läs Jes. 9:6, 7; 11:1–5; 42:1–7 och 53:4–6. Hur stämmer dessa profetior med din förståelse av Jesus liv, verksamhet och död? Vad antyder de om syftet med hans ankomst till jorden?`