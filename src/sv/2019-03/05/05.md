---
title: Hesekiel
date: 31/07/2019
---

Om vi skulle fråga en grupp kristna om ”Sodoms synd” skulle chansen vara stor att många skulle kasta sig in i en beskrivning av dess olika sexuella synder och andra former av omoral. 1 Mos. 19:1–13 beskriver ju ett sjukt och vanställt samhälle som var mer än moget för undergång.

Men intressant nog är svaret mer komplicerat än så. Begrunda Hesekiels beskrivning: ”Detta var din syster Sodoms synd: hon och hennes döttrar kunde leva storslaget, i överflöd och ostörd ro, men de hjälpte inte den som var svag och fattig” (Hes. 16:49). Även om Herren helt klart inte skulle förbise andra former av omoral i staden koncentrerar sig Hesekiel här på den ekonomiska orättvisan och bristen på omsorg om de nödställda.

`Kan det vara så att dessa ekonomiska synder var i Guds ögon lika illa som de sexuella?`

Hesekiels tidiga profetior, som kom efter Amos, Mikas och Jesajas tid, låter som en likadan varning för den kommande förödelsen. Men efter Jerusalems fall och folkets exil byter Hesekiel inriktning mer fullständigt till Guds löften om återupprättelse.

`Läs Hes. 34:2–4, 7–16. Jämför Guds bedömning av Israels korrupta ledare med honom själv som herde. Vilken kontrast finns det mellan deras behandling av de svagaste ”fåren” och Guds metoder?`

Trots att de hade varit så onda att de _jämförs med Sodom_ försökte Herren fortfarande nå dem i hopp om att de skulle vända om från sin ondska. I Guds förnyade plan för sitt folk skulle de återvända till sitt land, Jerusalem och templet skulle återuppbyggas. Högtider som Gud hade gett skulle åter firas, och landet skulle åter delas lika mellan folket enligt deras arv (se Hes. 47:13–48:29). Uppenbarligen var Guds avsikt att hans plan för hans folk, som den först hade getts till Mose och Israels folk efter uttåget ur Egypten, skulle återupptas efter folkets exil. I den ingick omsorg om de svagaste i samhället, liksom om dem som kanske betraktades som utomstående.

`Hur viktigt är det för dig att vår Gud ger mer än en andra chans, till och med åt sitt folk då de gjort fel fastän de fått chansen att göra bättre val?`