---
title: Amos
date: 29/07/2019
---

”Jag är inte profet. Jag tillhör inte det skrået, jag håller boskap och odlar fikon. Men Herren tog mig från min hjord och sade till mig: ’Träd fram som profet inför mitt folk Israel’ ” (Am. 7:14, 15).

Amos medgav ganska öppet sina bristande kvalifikationer för att vara profet, men när han presenterar sitt budskap för israeliterna visar han en uppenbar förmåga att dra sina åhörare till det han vill tala om för dem. 

Han börjar med en populär anmärkning och räknar upp de omgivande nationerna, Syrien, Filisteen, Fenikien, Edom, Ammon och Moab, med deras detaljerade brott, raseri och grymheter för vilka Gud ska straffa dem (se Am. 1:3–2:3). Man kan lätt föreställa sig hur israeliterna applåderar när de hör de här anklagelserna mot sina fiender, särskilt då många av dessa nationers brott hade riktats mot israeliterna själva.

Sedan förflyttar sig Amos lite närmare hemlandet och uttalar Guds dom över Juda, Israels sydliga grannar i det nu delade riket. Han talar å Guds vägnar, hänvisar till folkets förkastelse av Gud, deras olydnad mot hans bud och straffen som skulle komma över dem (se Am. 2:4, 5). Återigen kan vi föreställa oss applåderna hos folket i Nordriket när Amos pekar ut deras felsteg som finns runt omkring dem.

Men sedan vänder sig Amos till sina åhörare. Resten av boken koncentrerar sig på Israels ondska, avguderi, orättvisa och upprepade misstag inför Gud. 

`Läs Amos 3:9–11; 4:1, 2; 5:10–15 och 8:4–6. Vilka synder varnar han för här?`

Amos är inte diplomatisk i sitt språkbruk; hans varningar är domsord, och hans budskap är kryddat med maningar att vända tillbaka till deras Gud. Där ingår en förnyelse av deras känsla för rättvisa och omsorg om de fattiga bland dem: ”Men låt rätten välla fram som vatten och rättfärdigheten som en outsinlig ström!” (Am. 5:24). De sista verserna i Amos profetia pekar på en kommande återupprättelse av Guds folk (se Am. 9:11–15). ”I deras stund av djupaste avfall och största nöd var Guds budskap till dem ett budskap om förlåtelse och hopp” (Ellen White: _Prophets and Kings_, s. 283).

`Finns det tillfällen då vi behöver använda hårda ord för att rätta till det som är fel? Hur kan vi urskilja när ett sådant språk kan behövas?`