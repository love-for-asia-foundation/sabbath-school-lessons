---
title: Den återkommande maningen till rättvisa
date: 28/07/2019
---

Trots Guds klart detaljerade plan för Israels nation levde folket sällan upp till sin kallelse. Inte många generationer efter att de hade etablerat sig i landet bad de profeten och domaren Samuel att han skulle utse en kung till att bli nationens ledare: ”Det har ju alla andra folk” (1 Sam. 8:5).

`Läs 1 Sam. 8:10–18. Vad varnade Samuel för i sitt svar på deras begäran om en kung?`

Samuel insåg att detta var ett steg mot att bli lika andra nationer även på andra sätt. När Samuel försökte ge råd till den förste kungen, Saul, dröjde det inte länge förrän hans profetia började bli verklighet. Inte ens när det israelitiska riket stod på sin höjdpunkt undvek David och Salomo frestelser, korruption och maktfullkomlighet.

Under Israels och Juda kungars regeringstider svarade Gud bland annat genom att sända profeter som talade om hans vilja och påminde de israelitiska ledarna och folket om deras gudagivna ansvar för de bortglömda medlemmarna i deras samhälle.

I de hebreiska profeternas skrifter ser vi en fortsatt och återkommande maning att leva rätt och handla rättvist i samhället. Profeterna konfronterade Israels och dess ledares otrohet och var en återkommande och manande röst för de röstlösa, särskilt för dem som hade skadats av Israels misslyckande att följa Guds vilja.

Abraham Joshua Heschel reflekterar över lidelsen hos Gamla testamentets profeter och sätter vår förnöjsamhet i kontrast mot deras ivriga maning för rättvisa: ”Det som förskräckte profeterna förekommer även nu i dagliga händelser över hela världen. … Deras andlösa otålighet med orättvisan kan för oss kännas som hysteri. Vi bevittnar ständigt handlingar av orättvisa, uppvisningar av hyckleri, falskhet, raseri, misär, men sällan blir vi indignerade eller särskilt upprörda. För profeterna fick även en mindre orättvisa kosmiska proportioner” (_The Prophets,_ New York: Jewish Publication Society of America, 1962, s. 3, 4).

Dessa profeter ger oss en insikt i Guds hjärta och sinne. De talar för Gud och kan hjälpa oss att se orättvisan och lidandet i vår värld genom Guds tårfyllda ögon. Men denna lidelse är också en maning till handling, till att arbeta med Gud för att befria och lindra förtryck och sorg hos dem som finns runt omkring oss.

`På vilka sätt försöker vi ibland bli lika ”alla andra folk” på sådana sätt som kan skada oss och andra?`