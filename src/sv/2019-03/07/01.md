---
title: Jesus och de behövande
date: 10/08/2019
---

### Veckans huvudtexter
Luk. 1:46–55; 4:16–21; 7:18–23; Matt. 12:15–21; 21:12–16; Mark. 11:15–19; Jes. 53:3–6.

> <p>Nyckeltext</p>
> ”_Herrens ande är över mig, ty han har smort mig till att frambära ett glädjebud till de fattiga. Han har sänt mig att förkunna befrielse för de fångna och syn för de blinda, att ge de förtryckta frihet_ _och förkunna ett nådens år från Herren_” (Luk. 4:18, 19).

En av orsakerna till att Jesus blev människa var för att han skulle visa oss hurdan Gud är. Han gjorde det genom sin undervisning, genom sitt offer och genom sitt liv, alltså hur han umgicks med vanligt folk. Många av hans handlingar gjorde omedelbara, verkliga avtryck i andras liv.

Denna aspekt av Messias tjänst hade förutsagts av Gamla testamentets profeter, av Jesus mor Maria, och även av Jesus själv när han definierade sitt uppdrag i sin första nedtecknade predikan (Luk. 4). Dessutom använde evangelieförfattarna ofta uttryck från Gamla testamentets profeter för att förklara vad Jesus gjorde när de berättade om honom. På detta sätt var Jesus liv i tydlig samklang med dessa profeters tradition, och det innefattade deras lidelse för fattiga och förtryckta människor.

Men de religiösa ledarna upplevde Jesus som ett hot. I ett fruktansvärt exempel på orättvisa och grymhet fick de Jesus arresterad, orättvist dömd och korsfäst. I Jesus vet Gud hur orättvisa känns, och i sin död visade Jesus ondskans hemskhet. Men med sin uppståndelse segrade han för liv, godhet och frälsning.