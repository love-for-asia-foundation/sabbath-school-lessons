---
title: Kristus kors
date: 15/08/2019
---

Det är en tröst att Gud är en Gud som ser och hör de fattigas och förtrycktas rop. Att Gud är en Gud som i Jesus har upplevt och uthärdat det värsta av världens omänsklighet, förtryck och orättvisa är häpnadsväckande. Trots all medkänsla och godhet som Jesus visade i sitt liv och i sin verksamhet kom hans död som ett resultat av hat, avund och orättvisa.

Från sin ångestfyllda bön i Getsemane till gripandet, ”rättegången”, tortyren, hånet, korsfästelsen och döden uthärdade Jesus en hård prövning av smärta, grymhet, ondska och förtryck. Allt detta förvärrades av hans oskuld, renhet och godhet när han led: han ”avstod från allt och antog en tjänares gestalt då han blev som en av oss. När han till det yttre hade blivit människa gjorde han sig ödmjuk och var lydig ända till döden, döden på ett kors” (Fil. 2:7, 8). Genom berättelsen om frälsningen ser vi skönheten i Jesus offer för oss, men vi får inte glömma att lidandet och orättvisan som han upplevde var grymt och orättvist.

`Läs Jes. 53:3–6. Vad säger de här verserna oss om vad som hände med Jesus? Han var oskyldig men led för de skyldiga. Hur hjälper de oss att förstå vad han gick igenom för vår skull?`

I Jesus vet Gud hur det känns att vara ett offer för ondska och orättvisa. Avrättningen av en oskyldig är ett brott; att mörda Gud är mer än så. Gud har identifierat sig själv så med oss i vårt brustna och fallna tillstånd att vi inte kan betvivla hans empati, medkänsla och trohet: ”Vi har inte en överstepräst som är oförmögen att känna med oss i våra svagheter, utan en som har prövats på alla sätt och varit som vi men utan synd” (Heb. 4:15). Vilken uppenbarelse av Guds karaktär! Hur kan vi ens börja förstå de goda nyheterna om Gud som korset representerar?

`Varför behöver vi i allt vi gör för Herren hålla Jesus, vår ställföreträdares, död i centrum för vårt uppdrag och våra syften? Varför är detta viktigt både för vår egen del och särskilt när vi når ut till de nödställda?`