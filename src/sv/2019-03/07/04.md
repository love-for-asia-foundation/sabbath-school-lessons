---
title: Jesus helar
date: 13/08/2019
---

Evangelierna är kryddade med berättelser om Jesus underverk, särskilt helanden. Som Jesaja hade profeterat helade han blinda och befriade dem som sjukdomar hade hållit i fångenskap. Ibland skedde det efter många års lidanden (se t.ex. Mark. 5:24–34; Joh. 5:1–15). Men han gjorde mer än så: han fick lama att gå igen och botade spetälska, inte bara genom ord utan genom att röra vid dem, trots att de var ”orena”. Han konfronterade de onda andarna som hade makten över människors sinnen och kroppar, och han väckte även upp döda.

Vi skulle kunna förvänta oss att dessa under skulle ha handlat om att dra till sig folkmassor och bevisa hans kraft för tvivlarna och kritikerna. Men så blev det inte alltid. Nej, ofta förbjöd Jesus den som hade blivit helad att tala om det för någon. Medan det verkar osannolikt att den som just hade helats skulle följa det förbudet och hålla de underbara nyheterna för sig själv, försökte Jesus visa att hans under handlade om någonting mer betydelsefullt än ett spektakel. Det yttersta målet var naturligtvis människans frälsning. 

Ändå var Jesus helandeunder ett uttryck för hans medlidande. T.ex. innan han gav mat åt de 5 000 berättar Matteus: ”När han steg i land fick han se en stor skara människor, och han fylldes av medlidande med dem och botade dem som var sjuka” (Matt. 14:14). Jesus kände smärtan hos dem som led och gjorde vad han kunde för dem som kom i kontakt med honom för att hjälpa och lyfta upp dem.

`Läs Jesajas profetia i Matt. 12:15–21. På vilka sätt identifierar Jesaja och Matteus att Jesus gjorde någonting större än att hela några, eller till och med några hundra sjuka?`

”Varje underverk som Jesus gjorde var ett tecken på hans gudom. Han utförde exakt det som hade förutsagts om Messias. Men för fariséerna var dessa barmhärtighetsgärningar till direkt anstöt. De judiska ledarna såg med hjärtlös likgiltighet på mänskligt lidande. I många fall hade deras egoism och förtryck förorsakat det lidande som Jesus lindrade. Hans under var sålunda en anklagelse mot dem” (Ellen White: _Vändpunkten_, s. 405, 406).

Jesus helandeunder var handlingar av medlidande och rättvisa. Men i inget fall var de själva slutet. Ytterst hade allt Kristus gjorde syftet att leda människor till evigt liv (Joh. 17:3).