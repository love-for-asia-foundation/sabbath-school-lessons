---
title: Jesus missionsbefallning
date: 12/08/2019
---

Oavsett om det var dagens läsning eller om Jesus avsiktligt fann den relevanta texten (Jes. 61:1, 2) i bokrullen han fått för att läsa ur var det ingen tillfällighet att dessa verser blev texten för hans första offentliga predikan. Inte heller var det en tillfällighet att berättelsen i Jesus korta predikan i Luk. 4:16–21: ”I dag har detta skriftställe gått i uppfyllelse inför er som hör mig” (Luk. 4:21) är början på Lukas berättelse om Jesus offentliga verksamhet.

Jesus tycks ha plockat upp tonen i Marias sång om ”det upp- och nervända riket” och börjat förverkliga det i sin verksamhet. Jesus, och Lukas i sin återgivning av Jesus berättelse, använde Jesajas profetia för att förklara vad Jesus gjorde och skulle komma att göra, men det var också ett annat sätt att uttrycka det som Maria hade beskrivit trettio år tidigare. De fattiga, lidande och förtryckta står i särskilt centrum och är mottagare av de goda nyheterna som Jesus kom med.

Jesus tog till sig dessa verser ur Jes. 61 som motto för sin mission. Hans verksamhet och uppdrag skulle bli både andliga och praktiska, och han skulle visa att det andliga och det praktiska inte ligger så långt ifrån varandra som vi ibland tror. För Jesus och hans lärjungar var fysisk och praktisk omsorg om människorna åtminstone en del av den andliga omsorgen om dem.

`Läs Luk. 4:16–21 och 7:18–23. Varför tror du att Jesus svarade så? Hur skulle du svara på liknande frågor om Jesus gudom och om honom som Messias?`

När Jesus sände ut sina lärjungar stämde hans befallning till dem överens med detta uppdrag. De skulle förkunna att ”himmelriket är nära” (Matt. 10:7), men Jesus vidare instruktioner var: ”Bota sjuka, väck upp döda, gör spetälska rena och driv ut demoner; ge som gåva vad ni har fått som gåva” (v. 8). Deras verksamhet i hans namn skulle återspegla och leva ut värderingarna och principerna från Jesus och det rike som han inbjöd människor till. Lärjungarna skulle också förena sig med Jesus i hans uppdrag att lyfta upp de bortglömda, de minsta och de förlorade.

`Hur finner vi en balans i detta arbete med det viktiga budskapet att förkunna de tre änglarnas budskap till en förlorad värld? Varför behöver allt vi gör på ett eller annat sätt vara relaterat till förkunnelsen av den sanningen för vår tid?`