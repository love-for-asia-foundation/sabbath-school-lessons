---
title: Jesus rensar templet
date: 14/08/2019
---

När vi läser berättelserna om Jesus i evangelierna tilltalas vi ofta av de milda bilderna av Jesus, hans omsorg om de sjuka och barnen, hans berättelser om sökandet efter de förlorade och hans tal om Guds rike. Därför kan andra berättelser förvåna oss när vi ser honom agera kraftfullt och trubbigt, särskilt mot sin tids religiösa ledare och några av deras sedvänjor.

`Läs Matt. 21:12–16; Mark. 11:15–19; Luk. 19:45–48 och Joh. 2:13–17. Vad är betydelsen av att de här berättelserna finns i alla fyra evangelierna?`

Det är knappast förvånande att denna händelse återges i varje evangelium. Berättelsen är fylld av dramatik, handling, lidelse. Jesus var uppenbarligen bekymrad över att templet användes på det här sättet och över att sann tillbedjan ersattes av en offerdjursmarknad. Vilken kränkning av allt som dessa offer skulle representera: Jesus ställföreträdande död för världens synder!

Ett sådant direkt agerande stämmer väl överens med de hebreiska profeternas tradition. Denna poäng finns antydd i alla evangelierna, antingen av Jesus eller av evangelieförfattaren som citerar Jesaja, Jeremia eller Psaltaren för att förklara vad som händer i berättelsen. Folket identifierade Jesus med en profet (se Matt. 21:11) och kom till honom när han helade och undervisade på tempelgården efter att ha drivit ut säljarna och penningväxlarna. Människor fann helande i hans beröring och hopp som växte i deras hjärtan när de lyssnade på hans undervisning.

De religiösa ledarna erkände också Jesus som profet, en som var ett hot mot deras makt och stabiliteten i deras sociala ordning, och de konspirerade för att döda Jesus, på samma sätt som deras företrädare hade gjort med profeterna under de gångna århundradena (se denna kontrast i Luk. 19:47, 48).

`Vad kan vi som församlingsmedlemmar göra för att försäkra oss om att våra lokala församlingar aldrig behöver det som templet behövde på Jesus tid? Hur kan vi undvika dessa andliga faror? Vilka faror finns det?`