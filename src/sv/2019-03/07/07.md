---
title: Studiehjälp 
date: 16/08/2019
---

Läs Ellen White: ”In the Footsteps of the Master”, s. 117–124 i _Welfare Ministry_; ”I tjänst för andra”, s. 17–26 I _Hälsa för hela människan_; ”Inför romersk domstol”, s. 724–744 i _Vändpunkten_.

”I sitt ord har Gud gett tydliga bevis för att han kommer att straffa dem som överträder hans lag. De som inbillar sig att han är alltför barmhärtig för att skipa rättvisa mot syndare behöver bara se på Golgatas kors. Guds syndfrie Sons död vittnar om att ’syndens lön är döden’ (Rom. 6:23) och att var och en som överträder Guds lag får ett rättvist straff. Kristus, den syndfrie, gjordes till synd för människorna. Han bar överträdelsens skuld. Fadern dolde sitt ansikte för honom till dess att hans hjärta brast och han dog. Detta oändliga offer gavs för att syndare skulle bli återlösta. Inte på något annat sätt kunde människan bli befriad från syndens straff. Och varje människa som inte vill bli delaktig av den försoning som åstadkommits till ett så högt pris, måste själv bära överträdelsens skuld och straff” (Ellen White: _Från mörker till ljus_, s. 466).

**Samtalsstart:** Barmhärtighet och rättvisa stod högt på Jesus dagordning. Hur högt rankas detta i kyrkan?

**Förbön:** Tack, Gud, för din godhet, barmhärtighet och nåd.

**Samtalsfrågor:**

`1. Läs citatet av Ellen White ovan. Samtala om orättvisans verklighet: Jesus, den oskyldige, lider syndens straff! Varför är det så viktigt att ha denna avgörande sanning framför oss?`

`2. Jesus förespråkade aldrig någon politisk reform för att föra in det ”rike” som han hänvisade till. Ändå är historien full av sorgliga berättelser om människor som har använt våld och förtryck, allt under täckmanteln att hjälpa de nedtryckta och förtryckta. Alltför ofta har det enda resultatet blivit att en förtryckande grupp har ersatt en annan. De kristna kan och bör samarbeta med krafter som försöker hjälpa de nedtryckta, men varför bör de alltid akta sig för att använda politik i dessa syften?`

`3. Tänk på vad frälsningsplanen krävde. Jesus, den rättfärdige, led för de orättfärdiga – för var och en av oss. Varför bör detta underbara offer för vår skull göra oss till nya människor i Kristus?`

**Sammanfattning:**

I evangelierna presenteras och förklaras Jesus verksamhet med hänvisningar till Gamla testamentets profeter. Goda nyheter för de fattiga, frihet för de förtryckta och helande för de brustna förkunnades som markörer för Messias, något som Jesus visade i hela sin verksamhet. Men i sin död led han av orättvisans följder och han besegrade då slutgiltigt det värsta från den fallna mänskligheten och omänskligheten. Tack vare hans orättvisa död för vår skull kan våra synder förlåtas, och vi har ett löfte om evigt liv.