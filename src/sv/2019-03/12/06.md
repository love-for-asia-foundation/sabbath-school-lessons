---
title: De röstlösas röst
date: 19/09/2019
---

Salomo skrev att ”det finns en tid att tiga, en tid att tala” (Pred. 3:7). Han hade rätt, och att finna en balans är inte enkelt för någon av oss. Men när det gäller att föra de förtrycktas talan och vara en röst för de röstlösa och försöka vinna det onda med det goda kan det vara möjligt att vi som församling tagit fel sida, varit för tysta när vår röst borde ha hörts?

De kristna har ofta sagt sig vara Jesus händer och fötter, med hänvisning till kallelsen till praktisk tjänst för andra som Jesus vill att vi gör. Men i den profetiska rollen som den visas i Bibeln är Guds första kallelse till män och kvinnor att vara hans röst, och att också tala för dem som Gud vill försvara när de talar för Gud (se Ps. 146:6–10).

`Läs Jes. 58:1–10. Vad bör detta budskap, som gavs i dess egen tid, plats och sammanhang, säga till oss i en annan tid, plats och ett annat sammanhang? Hur mycket har verkligen ändrats sedan Jesaja skrev detta fram till vår värld idag?`

Profeternas uppmaning till rättvisa var aldrig någon väg till popularitet. Men motiverade av sitt uppdrag från Gud, sin förståelse av Guds lidelse för rättvisa, med sina sympatier för de fattiga och förtryckta och sökandet efter samhällets bästa vågade dessa profeter vara en röst för de röstlösa i sin tid och plats, trots motstånd, obehag och faror (se 1 Pet. 3:17). 

Utifrån vår förståelse av evangeliet och dess kallelse att återspegla Jesus för världen har vi också mycket gott att erbjuda när det gäller att handskas med ondskan i världen.

T.ex.: ”Sjundedagsadventisterna tror att handlingar som minskar fattigdom med dess orättvisor är en viktig del av det kristna sociala ansvaret. Bibeln visar tydligt Guds särskilda intresse för de fattiga och hans förväntningar när det gäller hur hans efterföljare bör reagera på dem som inte kan ta hand om sig själva. Alla människor bär Guds avbild och är mottagare av hans välsignelser (Luk. 6:20). I arbetet för de fattiga följer vi Jesus exempel och undervisning (Matt. 25:35, 36). Som en andlig gemenskap förespråkar adventisterna rättvisa för de fattiga och höjer sin ’röst för den stumme’ (Ords. 31:8) och mot dem som ’berövar de fattiga … deras rätt’ (Jes. 10:2). Vi deltar i Guds arbete som ’skaffar de fattiga rätt’ (Ps. 140:13)” (_Seventh-day Adventist Official Statement on Global Poverty, _24 juni 2010).