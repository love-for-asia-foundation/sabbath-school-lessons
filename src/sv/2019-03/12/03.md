---
title: Utmattad medkänsla
date: 16/09/2019
---

När vi motstår risken att våra goda avsikter ska tyngas ned av ”all världens bekymmer” skulle många av oss vilja göra mer för att göra skillnad i de lidandes liv. Det finns många inställningar och handlingar som kan hjälpa oss att reagera positivt på de nödställda.

**Medkänsla:** Som vi sett är insikten om och empatin inför de lidandes smärta ett första steg mot handling. Vi behöver växa och bevara känslighet inför lidande. Idag talar man om ”empatisk leda”: vi är så utsatta för sorg och tragedi att många av oss tröttnar på alla de orsaker som pockar på vår emotionella energi och vårt ekonomiska stöd. Jesus var mycket medveten om ondskan och smärtan runt omkring men förblev medlidsam. Så behöver vi också göra.

**Utbildning:** Då många situationer av orättvisa och fattigdom är komplicerade är det viktigt att lyssna och lära sig allt vi kan om dessa situationer. Det har funnits många exempel på hur välmenande människor har orsakat skada för andra i sina försök att hjälpa. Medan detta inte är någon ursäkt för passivitet borde vi försöka engagera oss på välinformerade och genomtänkta sätt. 

**Bön:** När vi ser ett problem är vår första tanke en ”praktisk” handling. Men Bibeln påminner oss om att bönen _är_ praktisk. Vi kan göra skillnad i de fattigas och förtrycktas liv genom våra böner för dem och för dem som har makt över dem (se 1 Tim. 2:1, 2), liksom i sökandet efter Guds ledning för hur vi bäst kan reagera vidare för att hjälpa (se Ords. 2:7, 8). 

**Förväntningar:** Ytterligare en viktig del i arbetet för att lindra lidande är rätta förväntningar, med tanke på hur komplexa de sociala, politiska och personliga omständigheterna är. Vårt hopp bör vara att ge människor val och tillfällen som de kanske annars inte har. Ibland blir vi besvikna på vad människor gör med dessa tillfällen, men vi behöver respektera deras val. Hur vi än försöker arbeta för de lidande bör vår ledande princip vara: ”Allt vad ni vill att människorna skall göra för er, det skall ni också göra för dem” (Matt. 7:12).

`Läs Jak. 1:5–8. Vilken roll kan bönen spela i kristet handlande? Vad antyder Jak. 2:15, 16 om hur vi kan bidra till att våra böner för andra blir besvarade?`