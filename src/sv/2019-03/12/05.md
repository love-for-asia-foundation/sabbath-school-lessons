---
title: Att stifta fred
date: 18/09/2019
---

**Läs Matt. 5:9. Hur kan vi göra det Jesus säger här, i den värld vi lever i? Hur långt kan vi lyckas? Se Mark. 13:7.**

Våldsamma konflikter orsakar mycket lidande. Krigskostnader, krigets offer och förlorade liv, den uppmärksamhet och resurser som det militära maskineriet får, borde användas till andra mänskliga behov, till att lindra de överlevandes och veteranernas lidande, även bland ”segrarna”. Sedan finns det många mindre konflikter som tar otaliga liv i både familjer och samhällen. En passion för rättvisa kan inte ignorera uppdraget att stifta fred.

I hjärtat av Jesus evangelium finns Guds nådefulla och enorma handlande att stifta fred och försona syndiga människor med sin Skapare (se 2 Kor. 5:18–21). Den försoning som vi får ta emot blir ett mönster för oss att vara ”ambassadörer” för denna försoning också till andra.

`Jes. 52:7. Hur kan vi förverkliga denna text?`

Fridens evangelium blir också motivationen, mönstret och källan till ett arbete för fred i vår våldsamma värld: ”Den som lever i harmoni med Gud äger himmelsk frid och kan vidarebefordra dess välsignande inflytande till sin omgivning. Denna fridens anda kan vara som svalkande dagg för de många människor som är oroade av och utsatta för konflikterna i världen” (Ellen White: _Men jag säger…_, s. 37).

I bergspredikan sade Jesus: ”Saliga de som håller fred, de skall kallas Guds söner” (Matt. 5:9). Han gick längre och inte bara bekräftade detta bud mot att dräpa utan sade att vi inte skulle vara arga eller hysa agg (se Matt. 5:21–26), och att vi skulle älska våra fiender och be för dem som förföljer oss (se Matt. 5:43–48), alltså ta aktiva steg mot att söka deras bästa. Det finns många inspirerande berättelser om människor som ägnat sig åt att skapa fred i olika konfliktområden dit de kommit med glimtar om försoning och helande och ofta lindrat mycket av den orättvisa och det lidande som dessa konflikter medfört.

`På vilka sätt kan din egen församling på sitt lokala plan agera som fredsmäklare?`