---
title: Rikets prioriteringar
date: 15/09/2019
---

Jesus och de nytestamentliga författarnas undervisning har gjort klart att de som väljer att leva som Guds rikes medborgare lever enligt andra värderingar och prioriteringar än den här världen. 

`Läs Matt. 6:25–33. Vilken upprepad försäkran finns här, och hur bör den påverka våra prioriteringar?`

Jesus lärde att livet är ”mer än födan och kroppen mer än kläderna” (Matt. 6:25). De är viktiga, naturligtvis, men vi behöver se dem i ljuset av Guds rike och omprioritera våra liv på ett verkligt och praktiskt sätt. När vi inser alla Bibelns kallelser att lyfta upp och ta hand om andra kommer denna kallelse också att bli en av våra prioriteringar när vi försöker gå i Jesus fotspår. Helst bör denna kallelse hjälpa oss att koncentrera oss mindre på oss själva och mer på andra.

Dessa förändrade prioriteringar förändrar också vår relation till dem som har makt över oss och de förtryckta. Bibeln uppmanar de kristna att så långt som möjligt respektera och lyda sina regeringar (se t.ex. Rom. 13:1–7). Men det  kan komma till en punkt när vi behöver upprepa Petrus ord: ”Man måste lyda Gud mer än människor” (Apg. 5:29). Jesus balanserade dessa två principer i sitt svar till dem som försökte lura honom med denna fråga: ”Ge då kejsaren det som tillhör kejsaren och Gud det som tillhör Gud” (Matt. 22:21).

Makthavare, antingen i regeringen eller någon annanstans, tvingar ofta till sig eller skaffar sig denna makt genom hot och våld. Som vi sett i Jesus liv förutsätter inte ett troget liv alltid och i alla situationer någon passivitet inför ondskan. T.ex. skrev Ellen White i fråga om slaveri i Amerika: ”När mänskliga lagar står i konflikt med Guds lag ska vi lyda den senare, vilka konsekvenserna än blir. Vårt lands lag som förutsätter att vi ger en slav till hans ägare ska vi inte lyda; och vi får avvakta konsekvenserna av att bryta mot denna lag. Slaven är inte någon människas egendom. Gud är hans rättmätiga herre, och människan har ingen rätt att ta Guds verk i sina händer och göra anspråk på det som sitt eget” (_Testimonies for the Church_, vol. 1, s. 201, 202).

`Var går gränsen mellan lydnad för myndigheter och att ställa upp för dem som kanske är offer för en förtryckande makt?`