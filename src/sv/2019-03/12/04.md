---
title: Generositet
date: 17/09/2019
---

”Gud älskar en glad givare” (2 Kor. 9:7). Generöst givande är en viktig del av det kristna livet. Vi behöver tillåta Bibeln att utmana oss i vårt givande och våra ekonomiska prioriteringar, men generositet är mer än att bara slänga pengar på någonting, oavsett hur värdefullt det är.

Nej, generositet är en av de största livsinställningarna och en viktig egenskap hos dem som ”fruktar Herren”, som det anges ett antal gånger i Ps. 112: ”det går väl för den som gärna ger lån och är redlig i allt han gör” (Ps. 112:5).

`Vad lär följande texter om generositet mot de nödställda? 3 Mos. 25:35–37; Ps. 119:36; 2 Kor. 8:12–15; 1 Joh. 3:16–18; 1 Tim. 6:17–19`

I sina nytestamentliga brev hänvisar Paulus regelbundet till Guds generositet, som mest fulländat uttrycks i att Jesus har gett sitt liv för oss, som en källa till det kristna hoppet. I sin tur var hans död också motivationen till vårt liv i generositet gentemot andra: ”Min bön är att vad din tro ger dem skall leda till ökad insikt om allt det goda ni skall få genom Kristus” (Filem. 6).

Generositet är en attityd mot livet som är stor, djärv och omfattande. Så mycket i våra egna liv, samhällen och kulturer utgår ifrån vår inriktning på oss själva, att vi behåller så mycket som möjligt för oss själva. Låt oss vara ärliga: för de flesta av oss är vår främsta karaktärsbrist ändå alltid _jaget, jaget, jaget_.

Om vår tro är verklig får den oss att börja dö bort från vårt jag och leva mer för andra. Vår tro hjälper oss att föreställa oss världen och dess människor mer som Gud ser dem, både i deras godhet och brustenhet, och det manar oss att försöka hjälpa de behövande så långt som möjligt.

Som en livskvalitet värdesätts snabbt generositet av insamlare till välgörenhet En sådan generositet är mätbar och direkt praktisk. Men stora donationer antyder inte nödvändigtvis ett generöst liv (se Mark. 12:41–44). Ett generöst liv är vidare och mer värdefullt än någon donation. Vi behöver värdesätta och odla mer en generös anda i allt vi gör. För de flesta är generositet inget naturligt. Det är barmhärtighet som vi behöver visa i våra liv proaktivt och målmedvetet, oberoende av dragkraften från vår syndiga, själviska mänsklighet.

`Förutom att även frikostigt ge pengar, på vilka andra sätt kan vi visa en generös anda?`