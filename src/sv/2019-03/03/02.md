---
title: Tillräckligt med manna
date: 14/07/2019
---

Efter generationer av slaveri och den sociala förnedring ett sådant tillstånd kan tvinga på det förtryckta folket försökte Gud lyfta upp de nyligen befriade israeliterna. Han pekade på ett bättre sätt för dem att leva och gav dem lagar för att deras nya samhälle skulle vara ordnat så bra som möjligt. Men en av de första delarna i denna process kom i form av praktisk och vägledande undervisning.

Denna livsrytm fortsatte i hela 40 år under deras ökenvandring. Den var ett synligt bevis på Guds omsorg och konkreta osjälviskhet, och detta borde ha blivit en del av det israelitiska samhällets kultur. Beviset kom i form av manna, mat som dök upp varje morgon på marken runt omkring det israelitiska lägret. 

`Läs 2 Mos. 16:16–18. Vad tror du att det betyder att de här verserna betonar att varje person ska samla in en viss mängd?`

I 2 Kor. 8:10–15 hänvisar Paulus till denna berättelse som ett exempel på hur de kristna bör ge: ”nu skall ert överflöd avhjälpa deras brist, för att en annan gång deras överflöd skall avhjälpa er brist” (v. 14). 

Lärdomen för israeliterna, och för oss, var att Gud har förberett tillräckligt för sitt folk och för sin skapelse. Om vi bara tar vad vi behöver och är beredda att dela med av våra tillgångar till andra finns det tillräckligt för alla. Att bara ta tillräckligt för den dagen förutsatte att människorna litade på att det skulle finnas mer nästa dag. Förtryckta folk, som de israelitiska slavarna, är benägna att koncentrera sig på sin egen överlevnad, men Gud ville visa dem ett liv i tillit, generositet och givmildhet.

Men det fanns också en annan och mer anmärkningsvärd dimension i denna praxis. Varje fredag kom det en dubbel portion manna på marken, och den dagen, bara den dagen, skulle folket samla manna för att förbereda sig för sabbaten. Den speciella förberedelsen för sabbaten blev ytterligare ett sätt för dem att lära sig att lita på Herren för alla sina behov. Denna extra portion manna, en nådeshandling från Guds sida, gjorde det möjligt för dem att njuta ännu mer fullständigt av den vila som Gud hade lovat att ge dem på sjundedags-sabbaten.

`Vad kan vi göra på fredagen för att kunna njuta mer av det som Gud ger oss på sabbaten?`