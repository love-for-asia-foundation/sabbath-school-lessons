---
title: Två skäl till sabbaten
date: 15/07/2019
---

`Läs 2 Mos. 20:8–11 och 5 Mos. 5:12–15. På vilket sätt kompletterar dessa två versioner av det fjärde budet varandra?`

Att komma ihåg/tänka på är en viktig del av den relation som Gud försöker återupprätta med sitt folk. Den relationen bygger på att Gud är vår Skapare och Återlösare. Båda rollerna visar sig i de två versionerna av fjärde budet, och därmed är de nära sammankopplade med sabbaten och att fira den.

Israeliterna kom från ett land som dominerades av många falska gudar. Därför behövde de bli påminda om den sanne Gudens roll som Skaparen. Sabbaten var ett viktigt sätt att göra det, och den blev allt viktigare i samband med veckocykeln då extra manna gavs på fredagen, ett kraftfullt exempel på Guds skaparmakt. I den version av det fjärde budet som finns i 2 Mos. 20 uppenbaras Gud som vår Skapare tydligast.

Däremot står deras räddning, återlösning och frälsning i centrum i fjärde budet i 5 Mos. 5. Detta var en berättelse som israeliterna skulle återberätta regelbundet. De kunde särskilt återkoppla till den varje sabbat. Deras första berättelse handlade om en verklig, fysisk räddning från Egyptens slaveri, men när deras förståelse av Gud och hans frälsning växte skulle sabbaten också varje vecka bli en symbol då de firade sin andliga räddning.

Båda dessa motiv för att fira sabbaten handlade om återupprättelsen av relationen mellan Gud och hans folk: ”Dessutom gav jag dem mina sabbater till ett tecken som förenar mig och dem, för att de skall inse att det är jag, Herren, som helgar dem” (Hes. 20:12). Som vi sett var detta aldrig bara för denna folkgrupp. På grunden av denna relation skulle de upprätta en ny sorts samhälle, ett som var vänligt mot utomstående och en välsignelse för den övriga världen. 

”Därför har Herren, din Gud, befallt dig att fira sabbatsdagen” (5 Mos. 5:15). Genom att fira sabbaten som ett sätt att minnas och fira både vår skapelse och frälsning kan vi fortsätta att växa i vår relation, inte bara med Herren utan också med dem vi har runt omkring oss. Gud är nådig mot oss; därför behöver vi vara nådiga mot andra.

`På vilka sätt borde sabbatsfirandet göra oss bättre, vänligare, mer omtänksamma och medlidsamma?`