---
title: En jämställdhetens dag
date: 16/07/2019
---

En snabb genomläsning av de tio budorden i 2 Mos. 20 och 5 Mos 5 visar tydligt att det fjärde budet är det överlägset mest detaljerade budet. Några av buden återges med ett litet fåtal ord (i hebreiskan kan några uttryckas med bara två ord), men det fjärde budet ger utrymme för varför, hur och vem som ska _komma ihåg/tänka på_ sabbatsdagen.

`Läs 2 Mos. 20:8–11. Vad säger det om tjänare, främlingar och till och med djur, och vad betyder det?`

Det som är anmärkningsvärt bland detaljerna om sabbaten är budet handlar om andra. Sigve K. Tonstad hävdar att denna sorts bud är unikt bland alla världens kulturer. Sabbatsbudet, förklarar han, ”prioriterar nedifrån och upp, inte uppifrån och ner, och inriktar sig främst på de svagaste och mest sårbara medlemmarna i samhället. De som mest behöver vila, slaven, främlingen som bor där, och lastdjuret, får ett speciellt omnämnande. I den sjunde dagens vila finner de mindre privilegierade, även stumma djur, en allierad” (_The Lost Meaning of the Seventh Day,_ Michigan: Andrews University Press, 2009, s. 126, 127).

Budet betonar särskilt att sabbaten är en dag som alla ska njuta av. I ljuset från sabbaten är vi alla lika. Om du är en arbetsgivare under veckan har du ingen makt att sätta dina anställda i arbete på sabbaten. Och det beror på att Gud gav även dem en vilodag. Om du är en anställd, eller t.o.m. en slav, under de övriga dagarna påminner sabbaten dig om att du är skapad jämlik och återlöst av Gud, och han inbjuder dig att fira det på ett sätt som avviker från dina vanliga sysslor. Också de som inte tillhör det sabbatsfirande folket, ”även invandraren i dina städer” (2 Mos. 20:10), bör få nytta av sabbaten.

Denna tanke måste ha inneburit en anmärkningsvärd förändring av israeliternas perspektiv. De hade ett färskt minne av sina egna erfarenheter av slaveri och marginalisering. Nu skulle de etablera sig i ett nytt land, och då ville Gud inte att de skulle tillägna sig sina tidigare förtryckares sedvänjor. Han gav dem detaljerade lagar för deras samhälle, och på samma sätt gav han dem (och faktiskt oss alla) en återkommande, kraftfull påminnelse varje vecka om hur jämlika vi alla är inför Gud.

`Hur kan du dela med dig av sabbaten i ditt samhälle? Hur kan andra få nytta av din sabbat?`