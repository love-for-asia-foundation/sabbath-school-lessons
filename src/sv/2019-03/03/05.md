---
title: En helandets dag
date: 17/07/2019
---

Den ursprungliga meningen med sabbaten och att fira den var bred och inkluderande, men på Jesus tid hade sabbaten blivit ganska annorlunda för många religiösa ledare. I stället för att vara en dag för frihet och jämlikhet hade sabbaten blivit en dag som var fylld av mänskliga, traditionella regler och föreskrifter. På sin tid satte sig Jesus emot mot sådana attityder, särskilt när de tvingades på andra.

Det är intressant att han gjorde detta mest anmärkningsvärt genom att utföra en rad helanden på sabbaten. Det verkar som om Jesus avsiktligt utförde dessa under på sabbaten, inte på någon annan dag, för att visa något viktigt om vad sabbaten skulle betyda. I dessa berättelser sade Jesus ofta något om hur passande det var att bota människor på sabbaten, och ofta använde fariséerna hans ord för att gå vidare i sina planer för att få Jesus dödad.

`Läs berättelserna om Jesus helande underverk i Matt. 12:9–13; Mark. 1:21–26; 3:1–6 och Joh. 9:1–16. Vad är det viktigaste som du lägger märke till i dessa berättelser?`

Jesus bekräftade att sabbaten är viktig. Vi behöver sätta gränser runt sabbatstiden för att hålla den speciell och låta denna tid varje vecka bli ett tillfälle att växa i vår relation med Gud, med våra familjer, församlingen och vårt samhälle. Men sabbatsfirandet bör inte bara själviskt handla om oss. Som Jesus sade: ”Alltså är det tillåtet att göra gott på sabbaten” (Matt. 12:12). 

Många församlingsmedlemmar gör mycket gott för att ta hand om andra. Men många av oss känner också att vi borde göra mer för att hjälpa. Vi vet att Gud bryr sig om dem som lider, är förtryckta eller bortglömda, och det borde vi också göra. På sabbaten ska vi inte utföra vårt ordinarie arbete och vi är fria från veckans press. Därför ger sabbaten oss tid att koncentrera oss på omsorgen om andra som ett sant och aktivt sätt att fira sabbat: ”Enligt fjärde budet helgades sabbaten till vila och tillbedjan. Allt världsligt arbete skulle läggas åt sidan, men gärningar av nåd och välvilja var i harmoni med Herrens syften. … Att befria de plågade, trösta de sörjande, är ett kärlekens verk som ärar Guds heliga dag” (Ellen White: _Welfare Ministry_, s. 77).

`Vad gör du för andras bästa på sabbaten?`