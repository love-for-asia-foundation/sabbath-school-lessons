---
title: Sabbatsvila för landet
date: 18/07/2019
---

Som vi sett var sabbaten en inbyggd del av den israelitiska nationens livscykel. Men sabbatens princip handlade inte bara om en veckodag. Den omfattade också en speciell vila vart sjunde år. Den vilan nådde sin höjdpunkt i friåret efter sju gånger sju år, alltså vart 50:e år.

`Läs 3 Mos. 25:1–7. Vad är anmärkningsvärt med den här typen av föreskrift? På vilka tänkbara sätt kan du införliva denna sorts princip i ditt liv och arbete?`

Sabbatsåret tillät den odlade jorden att ligga obesådd. Det är en anmärkningsvärd handling i förvaltarskapet av jorden, och det har blivit vida erkänt att det är ett vist sätt att sköta jordbruket.

Det sjunde året hade också betydelse för slavarna (se 2 Mos. 21:1–11). Om det hände att en israelit blev så skuldsatt att han måste sälja sig själv till slaveri skulle han befrias det sjunde året. På samma sätt skulle kvarvarande skulder avskrivas i slutet av det sjunde året (se 5 Mos. 15:1–11).

När israeliterna var i öknen gav Gud dem manna. Att inte beså jorden var ett liknande sätt att visa förtröstan på Gud. Människorna skulle lita på att Gud skulle ge tillräcklig skörd under året före sabbatsåret och från det som jorden själv gav under själva sabbatsåret. Att släppa slavarna fria och avskriva skulderna var på ett motsvarande sätt en nådeshandling men också en handling som visade förtröstan på Guds makt att förse oss med vad vi behöver. På sätt och vis behövde folket lära sig att de inte behövde förtrycka andra för att få sina behov tillgodosedda.

Sabbatsårets principer och mönster skulle vara nära sammanbundna med det israelitiska samhället i dess helhet. På samma sätt borde dagens sabbatsfirande vara en andlig ordning som förvandlar alla våra övriga dagar. I praktisk bemärkelse är sabbaten ett sätt att leva ut Jesus maning att först söka hans rike: ”Men er himmelske fader vet att ni behöver allt detta. Sök först hans rike och hans rättfärdighet, så skall ni få allt det andra också” (Matt. 6:32, 33).

`Vilken skillnad borde sabbatsfirandet göra för de övriga sex veckodagarna? Om du är girig, självisk och likgiltig från söndag till fredag, vad spelar det då egentligen för roll om du inte är något av detta på sabbaten? (Eller är det alls möjligt att _inte_ vara något av detta på sabbaten om du _är_ det resten av veckan?)`