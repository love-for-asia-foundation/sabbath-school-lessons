---
title: Jordens förvaltare
date: 02/07/2019
---

Enligt berättelsen i Bibeln var Edens trädgård och den nyskapade jorden platser av överflöd. De var skapade för ett blomstrande liv och särskilt för att människan skulle njuta av dem. 

Men Gud gav också den första mannen och kvinnan och oss alla efter dem en roll att spela i hans skapelse. Det blev snart uppenbart, inte bara från hans sätt att skapa, att Adam och Eva skulle ha en särställning i denna nya värld.

Adam fick först i uppdrag att namnge djuren och fåglarna (se 1 Mos. 2:19). Sedan fick han ytterligare en roll, som Gud själv presenterade som en välsignelse: ”Gud välsignade dem och sade till dem: ’Var fruktsamma och föröka er, uppfyll jorden och lägg den under er. Härska över havets fiskar och himlens fåglar och över alla djur som myllrar på jorden’ ” (1 Mos. 1:28).

`Läs och jämför 1 Mos. 1:28 och 2:15. Hur skulle du formulera människans arbetsbeskrivning i en eller två meningar?`

I den kristna historien har 1 Mos 1:28 alltför ofta använts som någon sorts legitimitet för att exploatera, ja, till och med förstöra naturen. Ja, världen skapades uppenbarligen för människan, till nytta och glädje. Men människans ansvar är att ”bruka och vårda den” (1 Mos. 2:15).

När vi talar om förvaltarskap tänker vi ofta först på pengar, men Bibelns första bud angående förvaltarskap är att ta hand om den jord som Gud har skapat och anförtrott åt oss. Befallningen som gavs till Adam och Eva förutsåg också att jorden skulle delas med deras barn och kommande generationer. I den ursprungliga planen för världen skulle den fortsätta att vara en källa till liv, godhet och skönhet för alla människor, och Adam och Eva hade en stor roll i att ta hand om den.

Jorden tillhör fortfarande Herren (se Ps. 24:1), och vi är fortfarande kallade till att förvalta allt som Gud har gett oss. Kanske skulle vi också kunna dra slutsatsen att i en fallen värld är vårt ansvar som förvaltare ännu större.

`Vad innebär det för dig att vara jordens förvaltare idag, i en fallen värld? Hur bör insikten om det ansvaret påverka ditt dagliga liv?`