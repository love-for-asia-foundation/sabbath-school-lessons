---
title: Studiehjälp 
date: 05/07/2019
---

Läs Ellen White: ”The Creation”, s. 44–51 i _Patriarchs and Prophets_.

”’Gud är kärlek’ (1 Joh. 4:8). Hans väsen, hans lag är kärlek. Så har det alltid varit och så kommer det alltid att förbli. Han är ’den höge och upphöjde, han som tronar för evigt’. ’Hans vägar är eviga’, och han förändras inte (Jes. 57:15; Hab. 3:6).Varje uppenbarelse av Guds skapande makt är ett uttryck för oändlig kärlek. Guds herravälde innefattar den mest fullkomliga lycka för alla skapade väsen” (Ellen White: _Patriarchs and Prophets_, s. 33).

”Om människorna gjorde sin plikt som trogna förvaltare av Herrens egendom skulle det inte finnas några rop efter bröd, inget lidande i fattigdom, inga nakna eller hjälpbehövande. Det är människors otrohet som medför det lidande som mänskligheten kastats i. … Gud har gjort människor till sina förvaltare, och han är inte skyldig till människors lidande, misär, nakenhet eller nöd. Herren har gett rikligt med allt” (Ellen White: _Welfare Ministry_, s. 16).

**Samtalsstart:** ”Det spelar ingen roll vad vi gör med vår värld. Jesus kommer snart och skapar allt nytt.” Har du mött den tanken någon gång? Vad tycker du om den?

**Förbön:** Be att Gud hjälper er att vara goda förvaltare av allt som han har gett er.

**Samtalsfrågor:**

`1. Se noga på citatet av Ellen White ovan. Vad säger hon? Vem säger hon är ytterst ansvarig för mycket av den fattigdom vi ser? Vad bör det säga oss om vikten av troget förvaltarskap?`

`2. I vilken mån är det möjligt för oss att fortfarande se skapelsens godhet efter årtusenden av brustenhet som synden orsakat? Vad kan vi som tror på Gud som Skaparen göra för att hjälpa andra att se godheten i hans skapelse?`

`3. Hur förstår du ordet _förvaltarskap_? Finns det någonting i denna veckas studium som har utvidgat din förståelse av vad det innebär att vara en förvaltare, särskilt med tanke på att vi är kallade av Gud?`

`4. Hur kan det förändra vårt sätt att förhålla oss till och behandla andra om vi kunde se något hos varje person vi möter som påminde oss om att den här människan är skapad av Gud till hans avbild och är älskad av honom?`

**Sammanfattning:**

Gud skapade en god och fulländad värld, och han utsåg människorna, skapade till hans avbild, till att ta hand om hans skapelse. Fastän synden bröt de relationer som Gud från början hade avsett för oss har vi fortfarande en roll att spela som förvaltare av skapelsens godhet och omvårdare för våra medmänniskor. Genom att fullfölja denna roll kan vi ära Gud som vår Skapare.