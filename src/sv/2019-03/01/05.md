---
title: En brusten värld
date: 03/07/2019
---

En sak som Gud gav Adam och Eva men ingen annan på jorden var _moralisk_ frihet. De blev moraliska varelser på ett sätt som växter, djur och träd aldrig kunde bli. Gud värdesatte denna moraliska frihet så mycket att han tillät möjligheten att hans folk skulle välja att inte lyda. När han gjorde det riskerade han allt som han hade skapat för ett större syfte: han ville ha en relation till människorna som han hade skapat, och den relationen skulle bygga på kärlek och fri vilja.

Men där fanns också en förgörare (denna moraliska frihet fanns också hos änglarna), en som ville förstöra den goda och fulländade värld som Gud hade skapat. Han försökte använda Guds speciella skapelse på jorden, människor, till att göra det. Djävulen talade genom en orm och ifrågasatte den fullhet och det överflöd som Gud hade gett (se 1 Mos. 3:1–5). Den första frestelsen var begäret efter mer än vad Gud hade gett dem, att de skulle tvivla på Guds godhet och lita på sig själva.

I och med det valet och den handlingen bröts de relationer i skapelsen som Gud hade planerat. Adam och Eva hade inte längre den relation till sin Skapare som de hade skapats till (se 1 Mos. 3:8–10). De två insåg plötsligt att de var nakna och skämdes, och deras relation till varandra förändrades oåterkalleligt. Deras relation till resten av jorden gick också sönder och bröts.

`Läs 1 Mos. 3:16–19. Vad säger dessa verser om den förändrade relationen mellan människor och naturen?`

På grund av synden blev livet plötsligt mycket hårdare för Adam, Eva och resten av skapelsen. Syndens konsekvenser är verkliga, särskilt när de drabbar mänskligheten och våra relationer. I en bemärkelse distanserar vi oss från Gud, vår Skapare. Även våra familjer drabbas på många sätt, och våra relationer med andra utgör ofta en utmaning. Vi har också en kamp i relationen till den naturliga omgivningen och världen där vi lever. Alla aspekter av våra liv och vår värld visar den brustenhet som synden har orsakat.

Men det var inte så Gud skapade världen. ”Förbannelserna” i 1 Mos. 3 kommer med ett löfte om att Gud ska återskapa vår värld och hela relationerna som synden har brutit. Medan vi fortsätter med vår kamp mot synden och dess effekter i våra liv är vi kallade till att upprätthålla den ursprungliga godheten i världen och sträva efter att leva våra liv i enlighet med Guds plan för den här världen.