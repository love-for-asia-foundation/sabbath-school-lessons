---
title: "Gud: en glimt av skapelsen"
date: 30/06/2019
---

Den här världen och allt liv i den, vårt eget liv och allt vi gör av det, alla andras liv runt omkring oss, livet självt och hur det bäst levs börjar allting med Gud, ”ty i honom är det vi lever, rör oss och är till” (Apg. 17:28).

Det är här Bibelns berättelse börjar: ”I begynnelsen skapade Gud himmel och jord” (1 Mos. 1:1). Det faktum att den blev till genom _att han talade_ pekar på en kraft och process som vi inte ens kan börja föreställa oss. Men Gud skapade inte på distans; han var nära inblandad, särskilt när det gäller den första människans skapelse (se 1 Mos. 2:7).

`Läs berättelsen om de första människornas skapelse i 1 Mos. 1:26–31. Vilka viktiga saker berättar det textavsnittet för oss om Gud? Vilka viktiga saker berättar det om människor?`

Det har ofta sagts att vi kan lära oss mycket om Gud genom att tillbringa tid i naturen, betrakta hans skapelse och där se glimtar av Skaparens karaktär. Men vi kan också se glimtar av hur Gud skapade världen genom att studera vår förståelse av honom själv. Om Gud t.ex. är ordningens Gud bör vi förvänta oss ordning i hans skapelse. Eller om vi tror att Gud är kreativitetens Gud bör vi inte bli förvånade över att finna fantastiska exempel på den kreativiteten i den värld som han skapade.

Vi tror också att Gud är relationernas Gud, och då är relationerna kärnan i hur Gud sammanfogade världen. Han skapade allting i världen i relation till resten av skapelsen. Han skapade djuren för harmoniska relationer, människan till en relation med honom själv, med andra människor och med resten av skapelsen.

Vår förståelse av Gud är i många avseenden begränsad, men det vi kan se av hans karaktär bör få oss att betänkta hur världen borde vara. 

`På vilket sätt bidrar det till din förståelse av världen att se den som en återspegling av Guds karaktär, trots syndens uppenbara härjningar?`