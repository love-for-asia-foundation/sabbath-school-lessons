---
title: Människofamiljens nätverk
date: 04/07/2019
---

I och med syndens ankomst dröjde det inte länge innan världen bröts ner ännu mer. Avund, missförstånd och vrede ledde till det första mordet, och det begicks mellan två bröder. När Gud frågade Kain om hans synd är hans svar antagligen ironiskt och retoriskt: ”Skall jag ta hand om min bror?” (1 Mos. 4:9). Svaret utifrån Guds ursprungliga fråga var: ”Ja, absolut. Du ska ta hand om din bror.”

`Läs Ords. 22:2. Vad antyder detta uppenbart enkla konstaterande? Vad säger det om vår relation till våra medmänniskor?`

Alla vi möter är skapade av Gud till hans avbilder, och de är delar av det nätverk av relationer som binder samman alla i Guds skapelse, hur skadad och brusten den än kan vara. ”Vi är alla sammanknutna i mänsklighetens nätverk. Det onda som drabbar någon del av den stora mänskliga familjen utgör fara för alla” (Ellen White: _Hälsa för hela människan_, s. 198). Vare sig vi gillar det eller inte har vi på grund av denna gemensamma länk ett gudagivet ansvar för varandra (se Matt. 22:37–39).

I hela Bibeln återupprepas det att Gud är vår Skapare. Det är t.ex. en av orsakerna till att tänka på sabbaten (se 2 Mos. 20:11) och tillbe Gud i den sista tiden (se Upp. 14:7). Det är också en grundläggande orsak till att vi ska ha omsorg om andra, ta hand om dem som behöver hjälp.

Vi är alla förenade genom vårt gemensamma ursprung hos Gud. ”Att förtrycka de ringa är att smäda deras skapare, ärar honom gör den som hjälper de fattiga” (Ords. 14:31). Kan kopplingen vara tydligare?

Som vår Skapare har Gud anspråk på oss och hela vårt liv, inklusive vår tillbedjan och tjänst för och omsorg om andra. Hur svårt och frustrerande och obekvämt det än kan vara ibland ska vi ”ta hand om min bror”.

`Varför tror du att det upprepas så ofta i Bibeln att Gud är vår Skapare? Varför är det så viktigt, och hur bör det påverka vårt sätt att behandla andra?`