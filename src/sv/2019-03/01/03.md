---
title: En fullständig värld
date: 01/07/2019
---

Det är lätt att känna en längtan till Eden. I den korta beskrivningen av trädgården som Gud skapade som ett hem åt Adam och Eva finns det något som väcker en hemlängtan i våra hjärtan. Kanske förstår vi inte hur en sådan värld fungerar, men vi skulle vilja uppleva det.

Känslan av tillfredställelse och fulländning verkar också ha varit vad Gud kände: ”Gud såg att allt som han hade gjort var mycket gott. Det blev kväll och det blev morgon” (1 Mos. 1:31). Det som Gud gjorde var både vackert och funktionellt. Det såg välplanerat ut, både till sin form och sin användbarhet. Det vibrerade av liv och färg, men det var också fullt av allt som krävdes för att livet skulle blomstra. Visst kunde Gud stanna upp och vara nöjd med att världen som han skapade var god.

`Läs 1 Mos. 1. Vad tror du menas med det upprepade konstaterandet att ”Gud såg att det var gott”? Se 1 Mos. 1:4, 10, 12, 18, 25, 31.`

Trots att Bibeln skrevs efter syndafallet är den full av hyllningar till naturen, t.ex. Job 38–41 och Ps. 148. Vi behöver komma ihåg att de inte är skrivna som en tillbakablick på världen i skapelsen, före synden, utan de är skrivna i presens och hyllar den godhet som fortfarande finns i vår värld.

Även Jesus hämtade exempel på Guds godhet och omsorg från naturen (se t.ex. Matt. 6:26, 28–30) och lyfte fram både vårt beroende av Gud och vår uppskattning av de gåvor som omger oss så förunderligt. Om vi ser på skapelsens under med öppna ögon ser vi att vi verkligen är mottagare av Skaparens förunderliga gåvor. Även mitt i prövningar bör vårt gensvar vara tacksamhet, eftertanke och ödmjuk underkastelse till gåvornas Givare.

Som adventister som både hyllar skapelsen och ser fram emot Guds kommande rike bör vi inse att all skönhet, glädje och godhet som vi ser och upplever i världen är glimtar av vad världen en gång var och en gång åter kommer att bli.

`Vilka skapelsens under värdesätter du särskilt i din erfarenhet av naturen? Hur kan du bättre lära känna Herren genom naturens under i ditt vardagsliv?`