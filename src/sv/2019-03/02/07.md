---
title: Studiehjälp 
date: 12/07/2019
---

Läs Ellen White: ”The Law Given to Israel”, s. 303–314; ”God’s Care for the Poor”, s. 530–536 i _Patriarchs and Prophets_.

”Efter deras erkännande av Guds anspråk finns det ingenting som mer särskiljer de lagar som gavs Mose än den öppna, milda och gästfria andan gentemot de fattiga. Även om Gud hade lovat att välsigna sitt folk rikligt var det inte hans plan att fattigdom skulle vara helt okänd bland dem. Han deklarerade att det aldrig skulle upphöra att finnas fattiga i landet. Bland hans folk skulle det alltid finnas människor som skulle visa sin sympati, mildhet och välvilja. Då, liksom nu, fanns det människor som drabbades av olycka, sjukdom och förlust av egendom. Men så länge de följde Guds föreskrifter fanns det inga tiggare bland dem, inte heller några som led i brist på mat” (Ellen White: _Patriarchs and Prophets_, s. 530, 531).

”Dessa föreskrifter var tänkta att välsigna både rika och fattiga. De skulle begränsa girighet och strävanden efter att själv bli upphöjd och odla en ädel anda av givmildhet. Genom att utveckla välvilja och tillit mellan alla klasser skulle de främja en social ordning, stabilitet för ledningen av landet. Vi är alla sammanvävda i mänsklighetens stora nät, och vad vi än kan göra för att gynna och lyfta upp andra återspeglas i välsignelser över oss själva” (s. 534, 535).

**Samtalsstart:** Vårt samfund arbetar på många sätt för att förbättra tillvaron för utsatta människor i låginkomstländer. Skulle vi göra något liknande här i Sverige?

**Förbön:** Be att Gud ska göra er alla villiga att hjälpa och stödja fattiga och utsatta människor.

**Samtalsfrågor:**

`1. Vad finns det för drag, lag eller föreskrift som fångar din uppmärksamhet (oavsett om det nämns specifikt i veckans studium eller om du har mött det i din vidare läsning) i den förebild som Gud gav Mose och israeliterna för det samhälle som de skulle upprätta?`

`2. Varför tror du att Gud verkar vara så inriktad på de mest sårbara i sina lagar som han gav sitt folk?`

`3. Hur bör vi förstå och förhålla oss till dessa lagar idag? Hur väljer vi vilka av dem som är tillämpbara och relevanta för oss idag? Vad är det viktigaste vi kan lära av dessa detaljerade föreskrifter för hur israeliterna skulle ordna sitt samhälle och sina liv?`

**Sammanfattning:**

Gud hörde Israels lidande folks rop i Egypten och grep in för att rädda dem. Han strävade efter att bygga upp en speciell förbundsrelation med dem och arbeta med dem för att upprätta ett nytt samhälle som skulle bli till välsignelse för alla, även för de människor som ofta var glömda, marginaliserade och sårbara.