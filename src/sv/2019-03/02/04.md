---
title: Slavar, änkor, föräldralösa, främlingar
date: 09/07/2019
---

`Läs 2 Mos. 23:9. Vad är Guds budskap till Israel här?`

Som nyligen befriade slavar visste israeliterna vad det innebar att vara förtryckta, utnyttjade och marginaliserade. Medan de firade sin befrielse var Gud mån om att de inte skulle glömma var de kom ifrån och vad han hade gjort för att rädda dem. Han instiftade påsken som minne och som ett tillfälle att återberätta berättelsen: ”Med sin starka hand förde Herren oss ut ur Egypten, ut ur slavlägret” (2 Mos. 13:14).

`Läs 2 Mos. 22:21–23. Hur viktigt var minnet av deras eget slaveri i föreskrifterna om hur folket skulle behandla de mindre lyckligt lottade i sitt samhälle?`

Ekot hade knappt dött ut efter att de tio budorden hade getts när Mose kallades till att tillbringa mer tid med Gud, som gav honom detaljerade föreskrifter om hur dessa viktiga bud skulle levas ut i det israelitiska samhället. Redan innan Gud gav folket föreskrifterna för helgedomsbygget gav han dem tre kapitel med lagar om sådant som hur de skulle behandla slavarna på rätt sätt. De lagarna stod i stark kontrast till vad många israeliter hade upplevt. Där fanns lagar om hanteringen av våldsbrott, lagar som handlade om egendom, lagar för vardagslivet, och principer för rättssystemet som skulle tillämpa dessa lagar och skapa rättvisa (se 2 Mos. 21–23). 

Omsorgen om de egna landsmännen hade en framskjutande plats bland dessa lagar. Detsamma gällde för omsorgen om de utomstående och de mest sårbara. Dessa människor skulle inte utnyttjas; de fick rätt att skaffa sig mat på sätt som skulle respektera deras värdighet, som att plocka överblivna ax på sädesfälten. En sådan behandling av ”utomstående” och främlingar var ovanlig i den gamla världen. Än idag verkar somliga glömma bort de viktiga moraliska principerna som finns här om hur man ska behandla andra människor.

`Vilket minne i din egen erfarenhet gör dig mer medlidsam och intresserad av andras lidande och orättvisa?`