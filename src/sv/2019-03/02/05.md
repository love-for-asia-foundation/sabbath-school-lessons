---
title: Ett andra tionde
date: 10/07/2019
---

Många kristna erkänner och följer Bibelns vägledning när det gäller att betala, eller ge tillbaka, tionde. Vanligtvis hänvisar man till att Mal. 3:10 ger oss en enkel formel: att de som är troende ger tio procent av sin inkomst för att stödja församlingens arbete med att sprida evangeliet. När dessa tionden anförtros åt församlingen finns där vanligtvis strikta bestämmelser om hur dessa medel ska användas, i första hand till att direkt stödja tjänst och evangelisation.

`Läs 5 Mos. 14:22–29. Vad är tiondegivandets främsta syfte enligt dessa föreskrifter?`

Det finns en frestelse att tänka att vi har gjort vårt när vi ger dessa tio procent. Men föreskrifterna till israeliterna antyder att de tio procenten var en utgångspunkt. Forskning visar att en forntida israelit som levde och offrade i enlighet med den vägledning som de levitiska lagarna gav vanligtvis offrade mellan en fjärdedel och en tredjedel av sin årsinkomst till Guds verk för att stödja prästerna och helgedomen, och för att hjälpa de fattiga.

Vissa bibelforskare beskriver detta givande, särskilt stödet till främlingar, föräldralösa och änkor, som ett andra tionde. Det är uppenbart att folk skulle njuta av resultaten av sitt arbete och fira sin skörd. Gud lovade att välsigna dem, särskilt i deras nya land, men de skulle inte ta den välsignelsen för given eller glömma dem som inte var lika välsignade.

Under normala år skulle denna del av skörden föras till helgedomen och delas ut därifrån. Men vart tredje år skulle man koncentrera sig särskilt på att dela med sig av välsignelserna i den egna gemenskapen. Under dessa skördehögtider koncentrerade man sig särskilt på dem som lätt kunde ha förbisetts eller glömts bort: ”När du det tredje året, året för tiondet, har samlat ihop allt tionde av din skörd och gett det till leviterna, invandrarna, de faderlösa och änkorna, så att de har kunnat äta sig mätta i dina städer …” (5 Mos. 26:12).

Enligt Guds föreskrifter skulle åtminstone en del av israeliternas gåvor användas till ekonomisk och praktisk hjälp för dem som mest behövde det. Återigen var detta grundat på att folket kom ihåg och uppskattade hur Gud hade varit nådig och rättvis mot dem.

`Läs 5 Mos. 26:1–11. Vad säger Herren till dem? Hur bör vi tillämpa detta på vår egen inställning till att ge till de hjälpbehövande?`