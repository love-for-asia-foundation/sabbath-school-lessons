---
title: Gud som hör
date: 07/07/2019
---

”Jag har sett hur mitt folk plågas i Egypten. Jag har hört deras klagorop över sina slavdrivare – ja, jag vet vad de får lida” (2 Mos. 3:7).

Fyrahundra år är en lång tid att vänta, särskilt när förhållandena under väntan är allt hårdare slaveri. Gud hade lovat att återvända till sitt folk och föra ut dem ur Egypten, men generation efter generation lämnades de till att bygga upp sina hedniska förtryckares välfärd och makt, allt medan Gud verkade hålla tyst.

Då visade sig Gud på ett unikt sätt. Han visade sig i en brinnande buske ute i en avlägsen öken för en osannolik ledare, en prins på flykt, en ödmjuk fåraherde som hette Mose. Han gav den motvillige Mose ett arbete att utföra. Den första delen blev att gå tillbaka till israeliterna i Egypten med ett budskap om att Gud hade hört och sett deras förtryck, och att han faktiskt brydde sig. Ja, han skulle göra något som förändrade deras situation på ett dramatiskt sätt.

`Läs 2 Mos. 3:16, 17. Varför var det viktigt för Gud att börja beskriva sin plan för dessa människor med just det här speciella budskapet? Vad fångar din uppmärksamhet i det som Gud sade?`

Gud stannar inte här. Han har inte bara en bättre plan för ett bättre land. Han avser inte att folket ska fly från Egypten tomhänta. I hundratals år har de bidragit till Egyptens välfärd. Gud förutsåg att farao skulle göra motstånd i början, men han försäkrade Mose att israeliterna skulle få kompensation för sina år i hårt arbete: ”Och jag skall göra egypterna så välvilligt stämda mot detta folk att ni inte skall behöva ge er i väg tomhänta” (2 Mos. 3:21).

Efter deras år i förtryck tog Gud tillfället att upprätta en ny sorts samhälle med dessa f.d. slavar. Han ville att de skulle leva på ett annat sätt och upprätta ett samhälle som skulle fortsätta att vara välmående och livskraftigt. Hans plan var att detta nya samhälle skulle bli en förebild för de omgivande nationerna, och att deras välsignelser från Gud skulle, likt Abrahams, bli till välsignelser för hela världen.

`Hur viktigt är det att Gud är en Gud som ser folkets lidande i världen och hör deras rop på hjälp? Vad säger det om Gud? Se 2 Mos. 4:31.`