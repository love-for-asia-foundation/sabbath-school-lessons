---
title: Friåret
date: 11/07/2019
---

Gud mötte israeliterna som ett folk som inte hade något eget hem och som väntade på att de skulle komma fram till det utlovade landet. Därför visste han hur viktigt landet skulle bli för dem när de upprättade sitt nya samhälle i Kanaan. Under Josuas ledning såg Gud till att landet delades metodiskt till stammarna och familjerna. 

Men han visste också att med tiden skulle välfärden, förutsättningarna och resurserna som var förknippade med att äga jord tendera att bli koncentrerade i några få människors händer. Familjeproblem, dålig hälsa, dåliga val och andra motgångar skulle få jordägarna att sälja sin jord för en kortsiktig vinst eller helt enkelt för att överleva. Men detta skulle innebära att familjen kunde bli utan egendom under kommande generationer.

Guds lösning var ett dekret att jorden aldrig skulle kunna säljas slutgiltigt. Nej, den kunde bara säljas fram till nästa friår. Då skulle den lämnas tillbaka till den familj som hade fått den tilldelad, och all jord kunde när som helst återlösas av säljaren eller någon annan familjemedlem. Återigen påminner Gud folket om deras relation till honom och hur den påverkar deras relationer till andra: ”Jord får inte säljas för all framtid, ty landet är mitt och ni är främlingar och gäster hos mig” (3 Mos. 25:23).

`Läs 3 Mos. 25:8–23. På vilket sätt föreställer du dig att samhället skulle bli annorlunda om dessa principer tillämpades, särskilt orden ”Ni skall inte göra orätt mot varandra”?`

”Guds föreskrifter var tänkta att främja social jämlikhet. Det som sabbatsåret och friåret gav skulle till en stor del rätta till det som emellanåt gått fel i nationens sociala och politiska ekonomi” (Ellen White: _Patriarchs and Prophets_, s. 534).

Historikerna är osäkra på i vilken grad dessa ekonomiska och sociala rytmer någonsin till fullo följdes under någon nämnvärd tidsperiod (se 2 Krön. 36:21). I vilket fall som helst ger dessa föreskrifter en fängslande glimt av hur världen skulle fungera om Guds lagar följdes till fullo. Vidare understryker de Guds särskilda omsorg om de fattiga och de marginaliserade, liksom hans intresse för att rättvisan kommer till uttryck på praktiska sätt i vår värld.