---
title: Ett säkert hopp
date: 09/09/2019
---

Religionen har ofta kritiserats för en tendens att dra bort troende från livet här och nu till ett bättre liv härefter. Kritiken är att man inriktar sig på en annan värld som blir en form av helgad eskapism och får den troende att bry sig mindre om världens och samhällets bästa. Ibland har troende själva lämnat sig öppna för den kritiken genom att odla, förkunna och praktisera sådana inställningar.

Vi har också hemska exempel på makthavare som sagt till de fattiga och förtryckta att bara acceptera sin sorgliga lott nu, eftersom allting kommer att ställas till rätta när Jesus kommer igen.

Ja, vår värld är en fallen, brusten och tragisk plats, och det är inget fel i att längta efter en tid då Gud ställer allt i världen till rätta, när han kommer för att göra slut på orättvisa, smärta och sorg, och när han ersätter den nuvarande oordningen med sitt härliga och rättfärdiga rike. Utan det hoppet och löftet har vi faktiskt inget hopp över huvud taget.

I sin predikan om världens slut (se Matt. 24 och 25) använde Jesus första halvan av sitt tal till detaljer om behovet att fly och gick så långt att han sade: ”om inte den tiden förkortades skulle ingen människa bli räddad” (Matt. 24:22). Men detta är mera en inledning till hans förklaring av betydelsen av dessa Guds löften. Att enbart, eller ens främst, koncentrera sig på ”flykten” i det kristna hoppet om framtiden är att missa några av de djupare poängerna Jesus ger.

`Läs Matt. 24 och 25. Vad anser du är de viktigaste tankarna i denna predikan av Jesus? Hur skulle du sammanfatta hans råd om hur vi ska leva medan vi väntar på hans återkomst?`

Vad vi tror om framtiden har viktiga följder för hur vi lever nu. En hälsosam tillit till Guds löften om hans framtid för vår värld bör vara katalysatorn för energiskt engagemang, en gnista till ett liv som är rikt och djupt och gör skillnad för andra.

`Hur kan och bör hoppet och löftet om Jesus återkomst påverka vårt liv nu, särskilt när vi hjälper de nödställda?`