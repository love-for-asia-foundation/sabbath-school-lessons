---
title: Inte tårar eller smärta
date: 12/09/2019
---

`Läs Upp. 21:1–5; 22:1–5. Försök föreställa dig hur det liv ska bli som beskrivs här. Varför är det svårt att föreställa sig ett liv utan synd, död, smärta och tårar?`

Bibelns beskrivningar om vårt liv efter synden är utan tvekan underbara och härliga och kan knappast återge allt som väntar oss. Även i dessa verser handlar beskrivningarna nästan mer om det som inte kommer att finnas där än det som kommer att finnas. Då den här världen är allt vi känner till kan det vara svårt att föreställa sig ett liv utan smärta och lidande, död och fruktan, orättvisa och fattigdom.

Det är inte bara att där inte längre finns någonting av detta, utan beskrivningen lägger till en personlig aspekt: ”han skall torka alla tårar från deras ögon” (Upp. 21:4). När det gäller de frälsta når Guds medkänsla för dem som lidit genom mänsklighetens historia sin klimax i denna enkla sats. Han gör inte bara slut på deras lidanden utan torkar personligen deras tårar.

Slagna och sårade av ett syndigt liv och i en värld av orättvisa och tragedi kan vi i Uppenbarelseboken se antydningar om en helandeprocess för alla som på många olika sätt blivit offer för synden. Johannes förklarar när han beskriver livets träd att ”trädets blad är läkemedel för folken” (Upp. 22:2). Återigen visar Gud sin förståelse och medkänsla för vad det inneburit att vara mänsklig, känna, uppleva, bevittna och även ta del av världens ondska. I hans plan för vår världs återskapelse ingår återupprättelse och helande för var och en av oss.

Fram till dess försöker vi vara allt vi kan i Kristus, göra vår del, så vacklande och liten vår del än kan vara, för att tjäna dem runt omkring oss som behöver det vi kan ge. Vad det än är, vänliga ord, en varm måltid, medicinsk hjälp, tandvård, kläder, rådgivning, vad vi än kan göra, det borde vi göra med den självutgivande, självförnekande, självuppoffrande kärlek som Jesus visade när han var här.

Naturligtvis blir världen fortfarande bara värre och värre, trots våra bästa försök. Jesus visste det, men den sanningen fick inte honom att sluta tjäna andra, och det borde inte stoppa oss heller.