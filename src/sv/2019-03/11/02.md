---
title: ”Hur länge, Herre?”
date: 08/09/2019
---

Genom hela Bibeln upprepas en vädjan från Guds folk, särskilt från dem som befinner sig i slaveri, exil, förtryck, fattigdom eller annan orättvisa, till Gud att ingripa. Slavarna i Egypten, israeliterna i Babylon och många andra ropade till Gud att se och höra deras lidanden och rätta till dessa oförrätter. Bibeln ger talande exempel på Guds ingripanden för att rädda och återupprätta sitt folk, ibland även med hämnd mot deras förtryckare och fiender.

Men dessa befrielser var ofta kortlivade, och olika profeter fortsatte att peka framåt mot Guds slutgiltiga ingripande, när han skulle göra slut på ondskan och lyfta upp de nedtryckta. Samtidigt fortsatte dessa profeter att ropa: ”Hur länge, Herre?” T.ex. frågade Herrens ängel om israeliternas fångenskap: ”Herre Sebaot, hur länge skall du dröja med att förbarma dig?” (Sak. 1:12).

Psaltaren är full av klagan över de ondas påtagliga framgång och lycka medan de rättfärdiga kränks, utnyttjas och är fattiga. Psalmisten ropar upprepade gånger till Gud om att gripa in, i vetskap om att världen för närvarande inte har den ordning som Gud skapade den till och önskar, och upprepar profeternas och de förtrycktas rop. ”Hur länge, Herre?” (se t.ex. Ps. 94:3–7).

På ett sätt är orättvisan svårare att uthärda för dem som tror på en rättvis Gud som önskar rättvisa för hela sitt folk. Guds folk har alltid en känsla av otålighet inför ondskan i världen, och Guds till synes passivitet blir ännu en källa till otålighet. Därav profeternas tidvis fräna frågor: ”Hur länge, Herre, skall jag ropa utan att du lyssnar, kalla dig till hjälp mot våldet utan att du griper in?” (Hab. 1:2).

Ett liknande rop finns i Nya testamentet, där själva skapelsen beskrivs vädja till Gud att rädda och återskapa(se Rom. 8:19–22). I Upp. 6:10 tas ropet ”Hur länge, Herre?” upp för dem som dött martyrdöden för sin tro på Gud. Men det är samma rop som manar Gud att gripa in för sitt förtryckta och förföljda folk.

`Läs Luk. 18:1–8. Vad säger Jesus om Guds svar på sitt folks upprepade rop och böner om att han ska agera? Hur är det kopplat till behovet av tro?`