---
title: Uppståndelsehoppet
date: 10/09/2019
---

Det kristna hoppet om Jesus andra ankomst innebär inte bara att man ser fram emot en härlig framtid. Jesus kroppsliga uppståndelse försäkrade de tidiga kristna att löftet om hans återkomst var verklighet. Kunde han komma tillbaka från de döda, vilket de själva hade bevittnat, skulle han säkert komma tillbaka för att slutgiltigt avlägsna synden och förnya världen (se 1 Kor. 15:22, 23).

För aposteln Paulus var uppståndelsen det centrala i adventhoppet. Han var beredd att grunda allt han predikade på det största undret i berättelsen om Jesus: ”om Kristus inte har uppstått, då är er tro meningslös, och ni är ännu kvar i era synder” (1 Kor. 15:17). Tänk på hans ord här och hur viktig Kristus uppståndelse är för allt vi hoppas.

`Läs 1 Kor. 15:12–19. Hur skulle du förklara för en intresserad icketroende varför sanningen om uppståndelsen är så avgörande för det kristna hoppet?`

När de första lärjungarna bevittnade Jesus uppståndelse förvandlades de. Som vi sett hade Jesus först sänt ut dem till att förkunna Guds rike (se Matt. 10:5–8), men Jesus död krossade deras mod och hopp. Det senare uppdrag (se Matt. 28:18–20) som de fick av den uppståndne Jesus och som de fick kraft till av den heliga Anden (se Apg. 2:1–4) förde dem in på en väg som skulle förändra världen, och de skulle leva ut det rike Jesus upprättat.

Frigjorda från dödens makt och fruktan levde och förkunnade de tidiga kristna frimodigt i Jesus namn (se t.ex. 1 Kor. 15:30, 31). Det onda som för med sig död är samma onda som för med sig lidande, orättvisa, fattigdom och förtryck i alla dess former. Men på grund av Jesus och hans seger över döden ska allt detta en dag upphöra. ”Den siste fienden som förintas är döden” (1 Kor. 15:26).

`Vilka vi än hjälper nu ska de ändå till slut dö. Vad lär denna grymma sanning oss om hur viktigt det är att låta andra veta om det hopp de kan finna i Jesus död och uppståndelse?`