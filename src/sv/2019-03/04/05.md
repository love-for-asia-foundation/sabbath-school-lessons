---
title: Vandring med Herren
date: 24/07/2019
---

När vi närmar oss slutet av Psaltaren verkar uttrycken för lovprisning bara öka. De fem sista psalmerna börjar med den enkla och direkta uppmaningen ”Prisa Herren”, men den första av dessa, Ps. 146, betonar särskilt Guds omsorg om de fattiga och förtryckta som en främsta anledning till den lovprisningen.

`Läs Ps. 146. Vad är dess budskap för oss? Vad säger Gud, särskilt i Ps. 146:5–9?`

Lika säkert som Gud är världens Skapare (se Ps. 146:6) beskriver denna psalm hans fortsatta verk i världen som domare, försörjare, befriare, helare, hjälpare och försvarare. Alla dessa riktar sig till människor med särskilda behov av dessa sorters hjälp. Det är en inspirerande vision om vad Gud gör och försöker göra i våra liv, i våra samhällen och i vår värld.

Ibland tänker vi att vi behöver ta hand om de hjälpbehövande därför att Gud säger det. Men Ps. 146 säger att det är något Gud redan gör, och vi inbjuds till att förena oss med honom. När vi arbetar mot fattigdom, förtryck och sjukdom arbetar vi verkligen med Gud och för hans syften. Vilket större privilegium kan det finnas än att samarbeta med Gud för att fullfölja någonting så inspirerande som Ps. 146?

Men där finns också förmåner för oss. De kristna talar ofta om att de söker Gud och längtar efter en närmare relation med honom. Men Ps. 146:7–9, liksom många andra texter i Bibeln, antyder att ett sätt att finna Gud är att delta i det han gör. Om han alltså arbetar för att lyfta upp de fattiga, sjuka och förtryckta, som Ps. 146 säger, borde vi också arbeta med honom. ”Kristus kom till den här jorden för att vandra och arbeta bland de fattiga och lidande. De fick hans främsta uppmärksamhet. Idag besöker han i sina barns gestalt de fattiga och nödställda och befriar från vånda och lindrar lidande.

Ta bort lidande och nöd, och vi skulle inte ha något sätt att förstå Guds nåd och kärlek, inget sätt att känna den medlidsamma, förstående himmelske Fadern. Evangeliet visar sig aldrig vara mer ljuvligt än när det förs till de mest behövande och till avlägsna områden” (Ellen White: _Testimonies for the Church_, vol. 7, s. 226).

`Hur har du upplevt att vi kommer närmare Gud genom tjänst för andra?`