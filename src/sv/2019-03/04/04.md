---
title: En kungs löften
date: 23/07/2019
---

`Läs Ps. 101. Den skrevs för ledarna, men vilka viktiga råd kan vi hämta där för oss själva, oavsett vår livssituation?`

Ps. 101 tros vara skriven av David under början av hans regeringstid i Israel. Verserna kan även ha hämtats från den ed som han svor när han blev kung. I hans erfarenheter som krigare för Saul och sedan på flykt från honom hade han bevittnat hur en kung som irrar bort sig kan skada nationen och sin familj. David bestämde sig för att bli en annorlunda ledare.

Få av oss blir politiska eller nationella ledare, men alla har vi våra roller i livet där vi har tillfällen att påverka och uppmuntra andra. De kan finnas i arbetslivet, i samhällsengagemang, inom familjen eller kyrkan. Som Ellen White kommenterar om ett av dessa ledarskapstillfällen: ”Davids ed i Ps. 101 borde vara eden för alla som har ansvaret för att skydda hemmets inflytanden ” (_Counsels to Parents, Teachers, and Students_, s. 119).

När vi har tillfällen bör vi vara redo att föreslå och upprätthålla dessa principer inför dem som är ledare över oss. I vårt ledarskap och på platserna där vi har inflytande har vi alla möjlighet att tillämpa Davids ledarskapsprinciper för att vi ska kunna bli till välsignelse för andra.

Startpunkten för David är att ära Gud för hans nåd och rättvisa (Ps. 101:1). Det blev grunden för allt som David försökte upprätthålla genom sitt ledarskap. Han försökte lära sig och utöva dessa egenskaper i sitt liv och verk. För att göra det behövde han stå emot frestelser till att handla fel, korruption och oärlighet, vilka alla är särskilda fällor för makthavare och ledare.

David var medveten om hur viktigt det var att ha goda rådgivare som kunde hjälpa honom att göra det rätta. Därför satsar han på att hitta pålitliga rådgivare och att tillsätta hederliga tjänstemän. Rättvisa och nåd kom att karakterisera hans ledarskap, även bland dem som arbetade med och för honom.

`Vi kanske inte innehar en ställning som innebär att vi har rådgivare och administratörer. Men hur kan vi fylla våra liv med inflytanden som hjälper oss att leva och leda (där vi kan) med rättvisa och nåd gentemot dem som behöver det?`