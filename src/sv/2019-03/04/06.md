---
title: Barmhärtighet mot de behövande
date: 25/07/2019
---

Ordspråksboken är en samling visdomsord som handlar om en rad olika ämnen och livserfarenheter. Bland de visdomsorden finns det tankar om fattigdom, rikedom, förnöjsamhet, rättvisa och orättvisa, ibland också från olika infallsvinklar. Livet är inte alltid enkelt och rättframt, och Ordspråksboken uppmärksammar olika omständigheter och val som påverkar hur livet levs, även bland dem som är trogna mot Gud.

`Läs och jämför Ords. 10:4; 13:23, 25; 14:31; 15:15, 16; 19:15, 17 och 30:7–9. Vad säger dessa texter som är relevant för rikedom, fattigdom och hjälp till de nödställda?`

Ordspråksboken betonar Guds omsorg och uppmärksamhet för de fattiga och sårbara. Ibland är människor fattiga på grund av omständigheter, dåliga val eller exploatering, men vad det än är som har orsakat deras situation beskrivs Herren fortfarande som deras Skapare (se Ords. 22:2) och Försvarare (se Ords. 22:22, 23). Dessa människor ska inte förtryckas eller utnyttjas, vilka misstag de än har gjort.

Medan Ordspråksboken erbjuder ett bättre liv genom att man väljer vishet och lyder Gud är rikedom inte alltid något resultat av Guds välsignelse. Trohet mot Gud ses alltid som viktigare och till slut mer belönande än materiella tillgångar: ”Bättre äga litet med rättfärdighet än tjäna mycket med orätt” (Ords. 16:8).

Något annat som är centralt i Ordspråksboken är ärlighet och rätt hantering av affärer, styre och rättvisa (se Ords. 14:5, 25; 16:11–13; 17:15; 20:23; 21:28; 28:14–16). Ordspråksboken bryr sig inte bara om enskilda människors liv, utan den ger också insikter i hur samhället i sin helhet bör fungera till allas bästa, särskilt för dem som behöver skydd. Vi påminns återigen om att även de bästa styresmän och ledare gör det med Guds hjälp (se Ords. 8:15, 16), och de bör agera som redskap för hans nåd och medkänsla för de hjälpbehövande.

`Det är lätt för vem som helst att tycka synd om dem som befinner sig i svårigheter. Men hur kan vi omvandla känslan av sorg till en handling?`