---
title: "Psaltaren: sånger om hopp för de förtryckta"
date: 21/07/2019
---

Som vi redan sagt ser och hör Gud människor som lider och har bekymmer. I Psaltaren hör vi ofta dessa rop från människor som har förtröstat på Gud men som inte ser någon rättvisa nu. Bekräftelser på godhet, rättvisa och Guds makt kan överskuggas av den orättvisa och det förtryck som rösterna i dessa sånger upplever eller observerar.

Men Psaltarpsalmerna är sånger från dem som fortfarande sjunger. Varken deras liv eller deras tro har släckts. Det finns fortfarande hopp; och det är brådskande för Gud att agera innan det är för sent, innan det onda segrar, innan de förtryckta förgörs av det ondas tyngd. På detta sätt försöker psalmisterna bygga en bro över klyftan mellan det som bekräftar deras tro och livets prövningar och tragedier.

`Läs Ps. 9:8–10, 14–21. Kan du föreställa dig de omständigheter som David, psalmförfattaren, befann sig i? Kan du känna spänningen mellan hans tro på Guds godhet och hans nuvarande erfarenhet? Hur har du hanterat kampen om tron på Gud mitt i tider av svåra prövningar?`

Överallt i Psaltaren är det upprepade svaret på denna spänning hoppet och löftet om Guds goda och rättvisa dom. Ondska och orättvisa kan tyckas segra nu, men Gud kommer att döma dem som gör det onda och orättvisa. De ska straffas medan de som lider och är förtryckta kommer att återupprättas och förnyas.

I sin bok _Reflections on the Psalms_ beskriver C. S. Lewis sin första förvåning över spänningen och längtan efter Guds dom som upprepas i Psaltaren. Han noterar att många bibelläsare idag ser på domen som något att frukta. Han betraktar det ursprungliga judiska perspektivet och skriver: ”Tusentals människor som mist allt de ägt och som har rättvisan helt på sin sida kommer till slut att bli hörda. Självklart är de inte rädda för domen. De vet att deras rättsfall – om det bara fick komma inför domstolen – är mot en motpart som inte kan väcka ett försvar. När Gud kommer med sin dom, sker det till slut” (C. S. Lewis: _Reflections on the Psalms,_ New York: Harcourt, Brace and Company, 1958, s. 11).

I Psaltaren ser vi de förtrycktas hopp redan nu, även mitt i deras nuvarande lidanden och besvikelser.

`Vilka skäl har vi att se på tanken om domen som något positivt och inget att frukta?`