---
title: En ny sorts gemenskap
date: 25/08/2019
---

Efter Jesus himmelsfärd och den heliga Andes utgjutelse på pingstdagen växte den nya gruppen troende snabbt och skapade den tidiga församlingen, en ny sorts gemenskap av Jesus efterföljare. I början leddes den av hans ursprungliga lärjungar. Men denna nya gemenskap var inte bara någonting som de skapade bland sig själva. Nej, den var grundad på Jesus undervisning och verksamhet och byggde vidare på den långa historien av de hebreiska skrifterna och deras profeter.

`Läs Apg. 2:42–47 och 4:32–37. Vilka viktiga egenskaper för den tidiga församlingen ser du i dessa beskrivningar?`

Israeliterna verkar aldrig helt ha lyckats följa förebilden för ett rättvist och generöst samhälle, men den tidiga församlingen tog det på allvar att det inte skulle ”finnas någon fattig hos dig” (5 Mos. 15:4). Ett av deras praktiska uttryck för att visa sin tro var att dela med sig av sina materiella tillgångar, till och med sälja mark för att ge sitt bidrag (se Apg. 4:34–5:2) till att bemöta trossyskonens behov och vara till välsignelse för dem som inte tillhörde gemenskapen, särskilt i tjänsten att bota sjuka (se Apg. 3:1–11; 5:12–16).

Ändå var denna gemenskap inget utopiskt samhälle på något sätt. När antalet troende ökade, växte det fram spänningar kring administrationen av dessa tillgångar, särskilt när det gällde matdistributionen till änkorna (se Apg. 6:1). Lärjungarna, som var de naturliga ledarna för gruppen, ville koncentrera sig på att förkunna evangeliet. För att hantera den aktuella situationen behövdes en viss omorganisation.

Därför utsågs sju män till att ansvara för det praktiska i församlingen. Detta var kanske den första insikten om olika tjänster och förmågor i församlingen. Samtidigt visade det vikten av det praktiska arbetet i församlingens liv och vittnesbörd. ”Samma principer av fromhet och rättvisa, som skulle vägleda ledarna bland Guds folk på Moses´ och Davids tid, skulle också följas av dem som skulle leda den nyligen organiserade Guds församling under den evangeliska tidsåldern” (Ellen White: _Löftestiden_, s. 91).

`Försök att föreställa dig hur det måste ha varit i den tidiga församlingen. Hur kan vi återspegla de principerna idag?`