---
title: Dorkas tjänst och vittnesbörd
date: 26/08/2019
---

När församlingen började sprida sig, som Jesus sagt, ”i Jerusalem och i hela Judeen och Samarien och ända till jordens yttersta gräns” (Apg. 1:8) tog nya troende till sig Jesus tro och tjänst. Bland dem fanns Dorkas, eller Tabita, i staden Joppe. Hon tog uppenbarligen på allvar Jesus särskilda ord att när hon klädde de nakna gjorde hon det för Jesus själv (se Matt. 25:38, 40).

`Läs beskrivningen om Dorkas och hennes arbete i Apg. 9:36. Hur skulle ditt liv och arbete kunna beskrivas på ett motsvarande sätt? Hur skulle du vilja bli beskriven?`

Det verkar som om Dorkas tjänst var sådan att hon som ”lärjunge” (se Apg. 9:36) och hennes trohet, energi och intresse för andra erkändes också utanför hennes hemstad.

Petrus var på besök i den närliggande staden Lydda, och invånarna från Joppe bad honom komma när Dorkas oväntat dog (se Apg. 9:37–41). Vid sin ankomst till Joppe mötte Petrus många som Dorkas hade hjälpt genom sitt arbete för de fattiga. De visade honom kläder som hon hade gjort, och utan tvekan berättade de mycket om hur hon hade hjälpt dem och andra.

Att Petrus sedan bad för Dorkas och Gud återgav henne livet är naturligtvis ingen garanti för att livet alltid går så bra för dem som har ägnat sitt liv åt tjänst för andra. Dorkas hade ju redan lidit av en sjukdom och dött, och Stefanos, en av de första diakonerna som utsetts till att hjälpa änkorna i församlingen, hade också blivit den förste martyren (se Apg. 7:54–60). Ett liv i tjänst är inte alltid någon lätt väg utan kan tidvis bli den svårare vägen.

Men i denna berättelse använde Gud insikten om hans kärlek och makt i både Dorkas liv och död för att påverka människorna i Joppe: ”Händelsen blev känd i hela Joppe, och många kom till tro på Herren” (Apg. 9:42)

`Om du skulle dö, skulle du och din hjälp sörjas och saknas likt Dorkas? På vilket sätt kan vi lämna efter oss ett bättre arv i fråga om tjänst? Vilka praktiska förmågor har du, jämförbara med Dorkas, som du kan använda för att tjäna andra?`