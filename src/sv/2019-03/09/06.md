---
title: Jakob ”den rättfärdige”
date: 29/08/2019
---

Enligt den kristna traditionen blev Jakob, Jesus halvbror, en ledare för den tidiga församlingen i Jerusalem och fungerade som ordförande i mötet i Jerusalem (se Apg. 15; Gal. 1, 2). I så fall är det sannolikt att han var författaren till Jakobs brev i Bibeln.

Jakob var ett vanligt namn på den tiden, men om dessa var en och samma person kan han ha varit den församlingsledare som blivit känd som Jakob ”den rättfärdige”. Namnet antyder att han var en vis ledare som rätt prioriterade sina förehavanden med andra och visade omsorg om dem som ofta var bortglömda och nedtryckta. Brevet som bär hans namn har beskrivits som ”Nya testamentets Ordspråksbok” som koncentrerar sig på praktisk gudsfruktan och ett klokt liv som Guds efterföljare.

Jakobsbrevets författare var mån om att påminna sina kristna läsare om att ”bli ordets görare, inte bara dess hörare, annars tar ni miste” (Jak. 1:22), och att den religion som har betydelse, som är ren och fläckfri inför Gud koncentrerar sig på omsorgen om de nödställda och förtryckta och att motstå det omgivande samhällets fördärvliga påverkan (se Jak. 1:27).

`Läs Jak. 2:1–9 och 5:1–5. Hur skiljer sig Jakobs attityd mot de rika från den som är vanlig i många samhällen? Vilka är hans särskilda råd när det gäller hur rika och fattiga ska behandlas i församlingen?`

Jakob menar att det är en mager tröst att önska någon något gott eller till och med Guds välsignelse om den personen lider, fryser eller är hungrig. Att ge mat och kläder är mycket mer användbart som uttryck för och uppvisning av vår omsorg om dem än alla känslor och önskningar om allt gott (se Jak. 2:14–16). Jakob använder detta som exempel på samverkan mellan tro och gärningar i samband med vår relation med Gud. Han upprepar också (Jak. 2:8) vad Jesus lärde om att älska sin nästa som sig själv och att visa hur detta bud lyds i det dagliga livet. Det levs ut i tjänst för Gud och andra, inte för att förtjäna frälsningen utan som en manifestation av sann tro.

`Varför är det så lätt att kanske omedvetet föredra de rika framför det fattiga?`