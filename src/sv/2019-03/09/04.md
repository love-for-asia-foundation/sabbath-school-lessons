---
title: Givandet som ett sätt att dela med sig
date: 27/08/2019
---

Efter sin omvändelse tog aposteln Paulus upp uppdraget att föra evangeliet till hedningarna. Den framgång som Gud gav honom väckte stora frågor om relationen mellan den växande kristna trons judiska rötter och de nya Jesus-efterföljarna från andra folk. Judiska och kristna ledare möttes i Jerusalem för att diskutera saken och söka Guds ledning i dessa komplicerade frågor. Mötet med dess resultat finns återberättat i Apg. 15.

Men i sin rapport om detta möte i Gal. 2 lägger Paulus till en viktig sak i vägledningen som han fick från mötet i Jerusalem för sitt fortsatta arbete bland hedningarna: ”Dock skulle vi tänka på deras fattiga, och det har jag verkligen lagt mig vinn om” (Gal. 2:10). 

Paulus fortsatte att sträva efter detta personligen (se t.ex. Apg. 20:35) och i hela sin verksamhet. Likt den tidiga församlingen i Jerusalem utvidgade Paulus visionen om den kristna församlingen till att omfatta alla troende.

`Läs 2 Kor. 8:7–15. Hur kopplar Paulus samman evangeliet och det generösa givandet?`

Även utifrån gammaltestamentliga hänvisningar manade Paulus de troende till givmildhet och omsorg om deras trossyskon i svårigheter. Han citerade berättelsen om hur Gud generöst gav manna till israeliterna i öknen som en förebild på givandet i den vidare församlingsgemenskapen (se 2 Kor. 8:15). Han citerade också Ps. 112:9: ”_Han strör ut, han ger åt de fattiga, hans rättfärdighet varar i evighet_” (2 Kor. 9:9).

Paulus uppmanade sina läsare till planerat givande, att regelbundet lägga undan en del av sin inkomst så att det skulle vara lätt att ge när han eller Titus besökte deras församling för att samla in deras offer och ge dem till de hjälpbehövande kristna i Jerusalem. Han använde en församling som exempel för att uppmana andra till samma generositet: ”När ni genom denna tjänst visar er pålitlighet kommer de att prisa Gud för att ni följer er bekännelse till Kristi evangelium och frikostigt delar med er till dem och till alla” (2 Kor. 9:13).

`Hur ska vi prioritera när vi inte kan ge till varje framlagt behov?`