---
title: Paulus vägledning till ett gott och kärleksfullt liv
date: 28/08/2019
---

Paulus brev till romarna är mest känt för sina djupa förklaringar av den viktiga läran om frälsning genom tron på Kristus död. Men efter 11 kapitel av den undervisningen ändras betoningen. Paulus ger praktisk vägledning i att leva ett gott liv, grundat på Guds nåd och kärlek som de uppenbaras i Jesus och i evangelierna: ”Därför ber jag er, bröder, vid Guds barmhärtighet, att frambära er själva som ett levande och heligt offer som behagar Gud. Det skall vara er andliga gudstjänst” (Rom. 12:1). I praktiken säger Paulus att på grund av vad Gud har gjort för oss i Jesus ska vi leva så.

`Läs och sammanfatta Rom. 12. Lägg särskilt märke till uppmaningen att älska och ta hand om andra, särskilt de nödställda.`

I en bemärkelse är Rom. 12 en sammanfattning av Paulus många ämnen som han behandlar mer detaljerat i några av sina övriga brev. Han talar om olika roller och gåvor i församlingen, inklusive att tjäna och förmana andra och ge rikligt (se v. 3–8). Men detta ska inte bara göras utan det ska göras väl, med hängivenhet och framför allt med kärlek (se v. 9–11). 

Paulus beskriver i praktiska termer vad denna sorts liv handlar om. Han manar de troende till uthållighet i svårigheter och förföljelse, till att ta hand om de nödställda, stifta fred och när det är möjligt och, som vi har sett tidigare, bemöta det onda och orättvisa med vänlighet och besegra det onda med det goda (se Rom. 12:20, 21). 

I detta kapitel finns en skiss över vad det innebär att leva som en ny människa som tjänar Gud individuellt och som en del av de troendes gemenskap. Paulus talade om för dessa nyblivna Jesus-efterföljare att deras liv, prioriteringar och handlingar borde förändras som en reaktion på vad Jesus gjort för dem genom sin död på korset och genom hoppet om evigt liv. Dessa människor som levde i ett förtryckande och ofta grymt samhälle i Romarrikets hjärta vägledde Paulus till att leva på ett annat sätt: ”Anpassa er inte efter denna världen, utan låt er förvandlas genom förnyelsen av era tankar” (Rom. 12:2).

`Vad finns det för attityder och sedvänjor som du behöver motstå i ditt samhälle för att leva väl och visa kärlek som Jesus efterföljare idag?`