---
title: Nåd och trofasthet
date: 08/08/2019
---

När några av den tidens religiösa ledare konfronterade Jesus och kritiserade honom för att äta med ”syndare” citerade han profeten Hosea och sade till dem att gå tillbaka till sina böcker och upptäcka vad Gud verkligen menade när han sade: ”_Barmhärtighet vill jag se och inte offer_” (Matt. 9:13; Hos. 6:6). Jesus levde ett liv av omsorg och tjänst. Hans samverkan med andra, hans helande underverk och många av hans liknelser visade och krävde att ett liv som levs så var det bästa sättet att visa sann hängivenhet till Gud. De religiösa ledarna var hans starkaste kritiker, men de var också föremål för hans hårdaste kritik. Likt de religiösa ledarna på Jesajas tid trodde de att de försäkrade sig sin speciella relation med Gud genom sina religiösa handlingar medan de samtidigt utnyttjade de fattiga och ignorerade de nödställda. Deras tillbedjan stämde inte överens med deras handlingar, och Jesus drog sig inte för att fördöma deras hyckleri.

`Läs Mark. 12:38–40. Verkar Jesus ord att de ”äter änkorna ur husen” främmande i sammanhanget? Eller är det poängen som Jesus vill få fram? Hur skulle du förklara att ”så mycket hårdare blir den dom de får”?`

Kanske finns Jesus mest skrämmande predikan, särskilt för de religiösa, i Matt. 23. Jesus beskrev inte bara deras religion som att den inte hjälpte de mindre lyckade i livet. Han menade att en sådan religion lastade ytterligare bördor på människorna. När Jesus beskrev deras handlingar eller ibland brist på handlingar och omsorg sade han: ”ni hycklare som stänger till himmelriket för människorna” (Matt. 23:13).

Men med ett eko från profeterna flera århundraden tidigare riktade Jesus sig direkt mot kontrasten mellan deras noggranna religiösa handlingar och de sociala orättvisor som de hade överseende med och drog nytta av: ”Ve er, skriftlärda och fariseer, ni hycklare som ger tionde av mynta och dill och kummin men försummar det viktigaste i lagen: rättvisa, barmhärtighet, trohet” (Matt. 23:23). Jesus var snabb med att lägga till att de religiösa sedvänjorna inte är fel i sig, men de får inte göras på bekostnad av att man behandlar andra rätt.

`Hur kan vi undvika fällan att tro att det räcker med att ha och känna till sanningen?`