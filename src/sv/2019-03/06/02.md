---
title: Avgudadyrkan och förtryck
date: 04/08/2019
---

En kort tid efter det att Gud hade lett Israel ut ur Egypten mötte han dem på Sinaiberget och gav dem de tio budorden i skriven form. De innefattade de två första buden om att människan inte ska tillbe andra gudar eller göra avgudabilder (se 2 Mos. 20:2–6). Som svar lovade folket att göra allt de hade fått befallning om och leva som Guds folk (se 2 Mos. 24:1–13).

Men sedan gick Mose upp på berget och tillbringade nästan sex veckor där. Då började folket undra vad som hade hänt honom. Pressad av folkhopen gjorde Aron en guldkalv och ledde folket i när de offrade till den, varefter ”folket slog sig ner för att äta och dricka och började sedan förlusta sig” (2 Mos. 32:6). Både Herren och Mose var rasande över hur snart folket hade vänt sig bort från Gud till avgudadyrkan. Det verkade bara vara Moses förbön som räddade Israel från dess tillbörliga straff (se 2 Mos. 32:30–34).

Men avgudadyrkan var en frestelse som Guds folk föll för alltför ofta. Judas och Israels kungars historia utmärktes av tider av avgudadyrkan, som omfattade fruktansvärda handlingar som några kungar ledde sitt folk till när de tillbad dessa gudar. Den otroheten var ett återkommande tema hos de profeter som Gud sände för att kalla folket tillbaka till sig. Bland kallelserna till väckelse och reformation fanns det också ofta maningar till att behandla de fattiga, nödställda och hjälplösa bland folket på ett mer rättvist sätt.

`Läs Ps. 115:1–8. Vilken viktig poäng har författaren här?`

Det är en mänsklig benägenhet att bli lik det eller den person som vi tillber och koncentrerar oss på. Därmed var det bara naturligt att omsorgen om andra och rättvisan skulle minska när Guds folk vände sig bort från att tillbe rättvisans Gud till att tillbe de omgivande nationernas falska gudar, som ofta karakteriserades som krigs- eller fruktbarhetsgudar. När de valde andra gudar förändrades folkets inställning i många saker, och det innefattade deras sätt att behandla andra. Om de hade förblivit trogna mot Herren skulle de ha varit delaktiga i hans omsorg om de hjälpbehövande bland dem.

`Fundera ytterligare över tanken att bli lik den vi tillber. Vad ser vi idag som visar upp den principen?`