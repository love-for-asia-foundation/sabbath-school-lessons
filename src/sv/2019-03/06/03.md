---
title: En grund för tillbedjan
date: 05/08/2019
---

I hela Bibeln uppmanas Guds folk att tillbe honom, men vi får också ofta skäl till det. Vi uppmanas att tillbe honom därför att han är den han är, för vad han har gjort, och för hans många egenskaper. Bland dem finns hans godhet, rättvisa och nåd. När vi påminns om hurdan Gud är, vad han har gjort för oss (särskilt på Kristus kors) och vad han lovar att göra borde ingen av oss någonsin vara utan skäl till att tillbe och lovprisa honom.

`Läs 5 Mos. 10:17–22; Ps. 101:1; 146:5–10; Jes. 5:16; 61:11. Vilka skäl till tillbedjan och lovprisning ges här?`

Sådana skäl till tillbedjan var inte något nytt för Guds folk. Några av de mest entusiastiska tiderna för tillbedjan hos de nyligen befriade israeliterna kom som svar på Guds uppenbara ingripanden för dem. När de t.ex. hade blivit ledda ut ur Egypten och kommit över Sävhavet ledde Mose och Miriam folket i lovsång till Gud för det som de just hade sett och räddats ifrån (se 2 Mos. 15).

Guds rättvisa och nåd som uppenbarades i sådana händelser skulle inte glömmas. När folket höll dessa berättelser levande genom att återberätta dem regelbundet fortsatte Guds handlingar och rättvisa att vara en inspiration till deras tillbedjan flera år senare och in i kommande generationer. Ett exempel på detta återberättande och denna tillbedjan finns i 5 Mos. 10:17–22.

Guds rättvisa är för det första helt enkelt en del av vad han är, en central egenskap i hans karaktär. ”Gud gör ingenting ont, den Väldige vränger inte rätten” (Job 34:12). Gud är rättvis och mån om rättvisa, och det är anledningen till att vi ska tillbe och prisa honom.

För det andra syns Guds rättvisa i hans rättvisa och rättfärdiga gärningar för hans folk och för alla fattiga och förtryckta. Hans rättvisa är aldrig bara en beskrivning av hans väsen. Nej, Bibeln beskriver Gud som en Gud som ”hör när de fattiga ropar” (Job 34:28) och är aktiv och ivrig att rätta till de fel som är så uppenbara i vår värld. Slutligen kommer detta att bli fullt förverkligat vid Guds yttersta dom och när han återskapar världen.

`Om det forna Israel hade anledning att prisa Gud, hur mycket mer har inte vi det, efter korset?`