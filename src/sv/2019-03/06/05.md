---
title: Ett sätt att tillbe
date: 07/08/2019
---

I sin förklaring av relationen mellan tillbedjan och rättvisan har profeterna ytterligare ett steg som de manar till: ett aktivt intresse för att hjälpa de fattiga, förtryckta och nödställda _är_ en viktig del av själva tillbedjan. Jes. 58 är ett kapitel som gör den kopplingen uppenbar.

`Läs Jes. 58. Vad har gått fel i relationen mellan Gud och hans folk som det beskrivs i den första delen av kapitlet?`

Som vi redan sett riktas denna kritik till dem som är aktivt religiösa. De söker Gud uppriktigt, men det fungerar inte. Alltså säger Gud att de borde försöka ändra på sitt sätt att tillbe, försöka tjäna Gud på ett annat sätt. Om han fick välja hur de tillbad så skulle det vara att de ”lossar orättfärdiga bojor, sliter sönder okets rep, befriar de förtryckta, krossar alla ok” (Jes. 58:6). De skulle också ge de hungrande mat och de hemlösa skydd och hjälpa de nödställda.

Sådana aktiviteter presenteras inte som det enda sättet att tillbe, utan Gud erbjuder dem ett sätt att tillbe, och en form av tillbedjan som är att föredra framför folkets mer traditionella gudstjänstvanor. Tillbedjan är inte i sig bara en inre övning utan någonting som medför välsignelser till alla som finns runt omkring dem som tillber Gud. ”Religionens sanna syfte är att befria människor från deras syndabörda, ta bort intolerans och förtryck och främja rättvisa, frihet och frid” (_The_ _SDA Bible Commentary_, vol. 4, s. 306).

I Jes. 58:8–12 utlovar Gud välsignelser som svar på denna form av tillbedjan. I verkligheten säger han att om folket koncentrerar sig mindre på sig själva kan Gud verka med dem och genom dem för helande och återupprättelse.

Intressant nog kopplar detta kapitel också denna sorts tillbedjan till en förnyelse av ett glädjefyllt sabbatsfirande. Vi har redan sett på några av de starka sambanden mellan sabbaten och det praktiska arbetet för Gud. Men de här verserna innefattar båda dessa aktiviteter när de kallar folket till att ge nytt liv åt sin tillbedjan och upptäcka Guds välsignelse. Ellen White reflekterar över dessa verser och säger: ”På dem som håller Herrens sabbat läggs ansvaret att göra barmhärtighetens och välviljans gärningar” (_Welfare Ministry_, s. 121).