---
title: Religiösa förtryckare
date: 06/08/2019
---

Under Israels och Judas bättre tider återvände folket till templet och tillbad Gud, även om deras tillbedjan också då ofta var blandad med intryck från avguderi och de omgivande nationernas religioner. Men enligt profeterna var inte ens deras bästa religiösa försök tillräckliga för att vända dem från det onda som genomsyrade landet i deras vardagsliv. Hur hårt de än arbetade för att vara religiösa genom sin rituella tillbedjan, kunde inte musiken i deras sånger dränka de fattigas och förtrycktas rop.

Amos beskrev sin tids folk som de ”som trampar på de fattiga och utrotar de svaga i landet” (Am. 8:4). Han såg deras önskan att klara av sina ritualer för att sedan kunna marknaden på nytt och gå tillbaka till sina oärliga affärer, till att ”köpa de fattiga för pengar och de nödställda för ett par skor” (Am. 8:6).

`Läs Jes. 1:10–17; Am. 5:21–24 och Mika 6:6–8. Vad sade Herren till dessa religiösa människor om deras ritualer?`

Genom sina profeter använde Gud ofta ett starkt språkbruk mot den religion och tillbedjan som står i sådan kontrast mot lidandet och förtrycket som finns hos dem. I Am. 5:21–24 läser vi att Gud säger att han ”avskyr”, ”hatar” och inte vill veta av deras tillbedjan. Deras samlingar beskrivs som något Gud inte står ut med, och deras offer och musik förkastas som värdelösa.

I Mika 6 finner vi en serie med allt mer uppblåsta och till och med hånfulla förslag till hur de kan tillbe Gud på det mest passande sättet. Profeten nämner hånfullt brännoffer och utvidgar det sedan till ”baggar i tusental och ändlösa flöden av olja” (Mika 6:7), innan han går över till det förskräckligt extrema, men inte okända, att offra ett förstfött barn för att få Guds välvilja och förlåtelse.

Slutligen var det enda som Herren verkligen ville att de ”gör det rätta, älskar barmhärtighet och vandrar i ödmjukhet med din Gud” (Mika 6:8, _FB_).

`Har du någonsin känt dig skyldig till att vara mer koncentrerad på religiösa former och riter än på att hjälpa de nödställda runt omkring dig? Vad lärde du dig av den erfarenheten?`