---
title: Bergspredikan
date: 18/08/2019
---

Jesus längsta predikan, eller samling av det han undervisade om, är bergspredikan. I tre kapitel ger han en översikt över livet i Guds rike. Han börjar med värderingar, med de så kallade saligprisningarna. 

`Läs Matt. 5:2–16. Vilka gemensamma drag finns det i dessa nio värderingar eller hos de slags människor som Jesus beskriver som ”saliga”?`

I samband med den djupa andliga tillämpningen av dessa ord bör vi inte missa den praktiska läsningen av dem. Jesus talade om att vi behöver förstå fattigdomen som finns hos oss själva och i vår värld. Han talade också om rättfärdighet, ödmjukhet, barmhärtighet, frid och hjärtats renhet. Vi bör lägga märke till den praktiska skillnad som dessa egenskaper gör i våra liv och i vår värld när de levs ut. Denna praktiska läsning betonas i Jesus efterföljande ord där han uppmanar sina lärjungar att vara världens salt och ljus (Matt. 5:13–16).

Rätt använda gör salt och ljus en skillnad där de tillsätts. Salt ger smak, konserverar maten och är en symbol för det goda som vi bör vara för dem runt omkring oss. Likadant skjuter ljuset undan mörkret, uppenbarar hinder och faror, gör huset eller staden säkrare och ger en navigationspunkt redan på avstånd. Likt ett ljus i en mörk natt, sade Jesus, ”skall ert ljus lysa för människorna, så att de ser era goda gärningar och prisar er fader i himlen” (Matt. 5:16).

Båda symbolerna, saltet och ljuset, pekar på lärjungarnas ansvar att påverka och förbättra livet för dem som finns runt omkring dem. Vi är salt och ljus när vi lever ett liv som sörjer på rätt sätt, har rent hjärta, är ödmjuka, visar barmhärtighet, stiftar fred och uthärdar förtryck. Alltså börjar Jesus denna predikan med en kallelse att förkroppsliga dessa ibland ”underskattade värderingar” som tillhör hans rike.

`På vilka sätt arbetar din församling som salt och ljus i ert samhälle? På vilket sätt är ditt samhälle en bättre plats eftersom din församling verkar där? Å andra sidan: om ni inte fanns där, vad skulle det göra för skillnad i samhället?`