---
title: Att besegra det onda med det goda
date: 19/08/2019
---

När vi betraktar Jesus undervisning är det värt att ha i tankarna vilka han talade till och omständigheterna de levde i. Jesus hade börjat att dra till sig stora folkmassor från de områden där han verkade (se Matt. 4:25; 5:1). De flesta var vanliga människor som levde under Romarrikets makt, men några var judiska härskare och religiösa ledare. De vanliga människornas tillvaro var svår. De hade få möjligheter att välja i sitt liv, var belastade av tung beskattning och tyngda av religiös tradition.

När Jesus undervisade dem var han uppenbarligen mån om att ge dem ett bra liv, ett liv i värdighet och mod, oavsett hurdana deras omständigheter än var. Ett exempel på detta finns i Matt. 5:38–48. För oss kan uttryck som ”vända den andra kinden till”, ”ge också din mantel”, och ”gå den extra milen” vara så bekanta för oss att de känns som klichéer. Men vår bekantskap med dem kan få oss att missa de radikala handlingar och attityder som Jesus lär här.

De scenarier som Jesus beskrev var vanliga erfarenheter för många av hans åhörare. De misshandlades ofta våldsamt av sina överordnade eller mästare. De var ofta skuldsatta och miste sin egendom till jordägare och långivare. De pressades ofta till arbete av ockupationsmakten Roms soldater. Jesus lärde människor att reagera med integritet, behandla förtryckarna bättre än vad de förtjänade, och därigenom stå emot förlusten av sin mänsklighet. När dessa förtryckare försökte utöva sin makt hade människorna alltid friheten att välja hur de skulle reagera, och genom att göra motstånd utan våld och svara generöst avslöjade de det onda i förtrycket och orättvisan som pågick.

`Jämför Matt. 5:38–48 med Rom. 12:20, 21. Hur ska vi leva ut dessa radikala principer i våra liv?`

`Jesus sammanfattade ”allt vad lagen och profeterna säger”, alla de heliga skrifter vi ofta beskriver som Gamla testamentet, i en enkel princip som har blivit känd som den gyllene regeln: ”Allt vad ni vill att människorna skall göra för er, det skall ni också göra för dem” (Matt. 7:12). På vilka sätt kan du just nu anstränga dig för att göra vad han befaller här, oavsett vad det kostar?`