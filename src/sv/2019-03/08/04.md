---
title: Den barmhärtige samariern
date: 20/08/2019
---

`Läs Luk. 10:25–27. Den laglärde som frågade Jesus gav en standardsammanfattning av Gamla testamentets bud beträffande ett liv som Gud accepterar. Hur är dessa två bud sammankopplade?`

När Jesus tillfrågades sammanfattade han ofta sina svar på ett annat sätt än frågeställaren förväntade sig. Som reaktion på maningen i 3 Mos. 19:18: ”du skall älska din nästa som dig själv” verkar många religiösa människor på Jesus tid ha tillbringat mycket tid och energi i debatter om omfattningen och gränserna av denna ”nästan”-princip.

Jesus hade redan försökt utvidga sina efterföljares förståelse av det och uppmanat att man inte bara skulle älska sin nästa utan göra gott för alla: ”Men jag säger er: älska era fiender och be för dem som förföljer er; då blir ni er himmelske faders söner. Ty han låter sin sol gå upp över onda och goda och låter det regna över rättfärdiga och orättfärdiga” (Matt. 5:44, 45).

Men när en expert på religiös lag försökte pröva Jesus föll han tillbaka på den mycket omdiskuterade frågan: ”Vem är min nästa?” (Luk. 10:29). Som svar berättade Jesus om den barmhärtige samariern, men det yttersta svaret på den laglärdes fråga var inte att definiera begreppet ”nästa”. Nej, Jesus sade i praktiken: ”Gå och bli en nästa för alla som behöver din hjälp” (se Luk. 10:36, 37).

`Läs Luk. 10:30–37. Vad betyder kontrasten som Jesus gör mellan de tre karaktärer som ser mannen som satt vid vägrenen och behövde hjälp?`

Som det brukade vara i Jesus undervisning riktades hans hårdaste kritik mot dem som hävdade sig vara religiösa men visade lite intresse för andras lidande. ”I berättelsen om den barmhärtige samariten ger Jesus oss en bild av den sanna religionens egenart. Här visar han att den inte består i system, trosbekännelser eller riter utan i kärleksfulla gärningar, sann godhet och att ge det bästa åt andra” (Ellen White: _Vändpunkten_, s. 497). 

I sin undervisning pekar Jesus på en utomstående, en som ansågs vara otrogen mot Gud, för att visa vad Guds kallelse är för alla som menar sig vara hans efterföljare. När vi likt hans första åhörare kommer till Jesus och frågar vad vi behöver göra för att få evigt liv vägleder han ytterst oss till att gå och vara allas nästa som behöver hjälp.