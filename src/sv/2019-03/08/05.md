---
title: Den rike mannen och Lasaros
date: 21/08/2019
---

I liknelsen om den rike mannen och Lasaros (se Luk. 16:19–31) lägger Jesus fram en kontrast mellan två män, en rik och en desperat fattig. När det inte fanns social omsorg, allmänna sjukhus eller soppkök var det vanligt att de nödställda, handikappade eller annars utsatta tiggde utanför de rikas hem. Det förväntades att de rika skulle vara givmilda och dela med sig lite av sin rikedom för att lindra lidandet. Men i denna berättelse var den rike mannen ”själviskt likgiltig för sin lidande broders behov” (Ellen White: _Såningsmannen_, s. 206). Här i livet förblev deras olika förhållanden oförändrade, men i döden, i och med Guds dom, vändes deras situationer på ett dramatiskt sätt.

`Jämför Luk. 16:19–31 och 12:13–21. Vilka likheter resp. skillnader finns det i dessa två berättelser, och vad lär de två berättelserna oss?`

Det finns inga belägg för att någon av männen i dessa berättelser blev rik genom att göra något fel. Kanske hade de båda arbetat hårt, handlat noggrant och blivit välsignade av Gud. Men någonting verkar ha gått fel i deras inställning till livet, Gud, pengar och andra, och det kostade dem mycket och hade eviga konsekvenser. 

Utifrån en populär föreställning om livet härefter på Jesus tid berättade han berättelsen om den rike mannen och Lasaros för att lära oss att de val som vi gör i detta liv har betydelse för det kommande. Hur vi svarar dem som söker vår hjälp är ett sätt för oss att visa våra val och prioriteringar. Precis som ”Abraham” säger till den plågade, rike mannen, så ger Bibeln oss en mer än tillräcklig vägledning för ett bättre val: ”De har Mose och profeterna. De kan lyssna till dem” (Luk. 16:29).

Jesus lärde att rikedomens frestelser, oavsett om vi har rikedom, behåller den eller söker den, kan dra oss bort från hans rike, bort från andra och mot att bli självupptagna och enbart förlita oss på oss själva. Jesus uppmanade oss att först söka hans rike och att dela med oss av hans välsignelser till dem runt omkring oss, särskilt till de nödställda.

`Vad din ekonomiska ställning än är, hur kan du akta dig för att låta pengar eller kärlek till pengar förstöra ditt perspektiv på vad de kristna bör koncentrera sig på i livet?`